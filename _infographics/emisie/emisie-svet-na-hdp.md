---
layout:     infographic
title:      "Emisie svetových regiónov prepočítané na HDP"
slug:       "emisie-svet-na-hdp"
redirect_from: "/emisie-svet-na-hdp"
published:  2021-04-01
weight:     94
tags-scopes: [ svet ]
tags-topics: [ emisie, ekonomika ]
caption:    "Ročné emisie vybraných štátov a svetových regiónov, prepočítané v pomere k HDP a porovnané s celkovou veľkosťou ekonomiky."
dataset:    "emisie-svet"
---

## AKO ČÍTAŤ TENTO GRAF?

* **<glossary id="emisniintenzitaekonomiky">Emisná intenzita ekonomiky</glossary> vyjadruje, aké množstvo <glossary id="antropogennisklenikoveplyny">skleníkových plynov</glossary> sa uvoľní pri produkcii určitého množstva hrubého domáceho produktu (HDP).** Emisná intenzita ekonomík teda označuje emisie skleníkových plynov prepočítané na HDP a spravidla sa meria v gramoch <glossary id="co2eq">CO<sub>2</sub>eq</glossary> na dolár.
* Horizontálna os znázorňuje veľkosť jednotlivých ekonomík, teda hrubý domáci produkt štátov a regiónov. HDP je prepočítané podľa parity kúpnej sily, aby nedochádzalo ku skresleniu spôsobenému odlišnými cenami produktov v rôznych krajinách. Šírka stĺpcov v grafe teda označuje veľkosť ekonomiky danej krajiny či regiónu, napríklad Čína je najväčšou ekonomikou (a teda najširším stĺpcom) s HDP v roku 2015 vo výške 19 biliónov dolárov.
* Vertikálna os (a teda výška obdĺžnika) meria emisnú intenzitu, vyjadrenú v gramoch CO<sub>2</sub>eq na dolár. Pretože šírka obdĺžnika je veľkosť ekonomiky meraná v dolároch, plocha obdĺžnika je daná súčinom týchto dvoch premenných a zodpovedá celkovým emisiám CO<sub>2</sub>eq daného štátu alebo regiónu.
* **Svetový priemer emisnej intenzity ekonomík je 439 gramov CO<sub>2</sub>eq na dolár vyprodukovaného HDP**, v grafe je táto hodnota vyznačená sivou farbou. Veľkosť svetovej ekonomiky je približne 107 biliónov dolárov, súčin tak udáva celosvetové emisie v roku 2015 približne 47 miliárd ton CO<sub>2</sub>eq.
* Veľké geografické celky (kontinenty a Rusko) sú zoradené zľava doprava od najvyšších celkových emisií po najnižšie. Porovnanie emisií skleníkových plynov pre jednotlivé kontinenty prehľadne znázorňuje infografika [Svetové emisie skleníkových plynov](/infografiky/emise-svet).
* Obdobné relatívne vyjadrenie skleníkových plynov, avšak prepočítané na obyvateľa namiesto na HDP, zobrazuje infografika [Emisie svetových regiónov prepočítané na osobu](/infografiky/emise-svet-na-osobu).
* Vybrané štáty sú v infografike zobrazené samostatne (typicky štáty s väčšou populáciou alebo vyššími emisiami skleníkových plynov), zostávajúce štáty daných regiónov sú združené pod označením &quot;ostatné&quot;.

## KOMENTÁRE KU GRAFU

* Graf ilustruje **súvislosť medzi emisnou intenzitou ekonomiky a celkovými emisiami daného regiónu**.
* Napríklad celá európska ekonomika je mierne väčšia ako čínska, napriek tomu však produkuje iba približne 40% čínskych emisií. Zároveň aj medzi európskymi štátmi sú výrazné rozdiely v emisnej intenzite - napríklad **Francúzsko produkuje 171 gramov emisií na dolár HDP, zatiaľ čo napríklad Česká republika 396 gramov**. Ukrajina sa výrazne odlišuje od ostatných európskych štátov, pretože vojna spôsobila hlboký prepad HDP.
* Emisná intenzita do veľkej miery **súvisí s energetickým mixom a spôsobom výroby elektriny** v daných krajinách a regiónoch. Viac ako polovica čínskej energie pochádza z uhlia, preto Čína produkuje relatívne vysoké množstvo emisií na dolár HDP. Podobne aj európske štáty s vysokou spotrebou uhlia uvoľňujú viac skleníkových plynov na jednotku HDP. Na opačnej strane spektra je Francúzsko, ktoré vyrába viac ako 70% svojej elektriny v jadrových elektrárňach a zo zobrazených krajín produkuje najnižšie emisie na dolár.
* Ďalším faktorom ovplyvňujúcim emisnú intenzitu ekonomík je životná úroveň danej krajiny, ktorá súvisí so štruktúrou ekonomickej produkcie. **Poľnohospodárstvo, stavebníctvo a priemysel produkuje relatívne viac emisií ako služby**, v bohatších krajinách predstavujú služby spravidla väčší podiel ekonomiky.
* Veľmi nízke emisie na jednotku HDP majú napríklad Švajčiarsko, Singapur, Hongkong a Švédsko (menej ako 150 gramov na dolár HDP). Viac emisií na dolár HDP produkujú častejšie chudobné krajiny (napríklad Etiópia alebo z európskych krajín Ukrajina), avšak relatívne vysoké emisie na HDP ma tiež bohatá Austrália.
* HDP je ľahko dostupný ukazovateľ pre porovnanie veľkostí ekonomík a určitý ukazovateľ životnej úrovne. Jedná sa však o neúplný ukazovateľ zahrňujúci iba materiálny aspekt životnej úrovne, ktorý tiež nezohľadňuje nerovnosti medzi obyvateľmi danej krajiny. Porovnávanie krajín na základe HDP je v mnohých prípadoch užitočné, avšak je nutné si uvedomiť limity tohto nástroja.

## POZNÁMKY K ÚDAJOM O EMISIÁCH

* Zdrojom emisných údajov je databáza EDGAR (Emission Database for Global Atmospheric Research, Emisná databáza pre globálny výskum atmosféry) prevádzkovaná Spoločným výskumným strediskom Európskej komisie, dáta o veľkostiach populácií sú od Svetovej banky.
* Graf uvádza dáta za rok 2015, pretože novšie dáta pre hlavné skleníkové plyny zatiaľ neboli publikované.
* Niektoré menšie štáty nemali dostupné ekonomické alebo emisné dáta pre rok 2015, v grafike preto nie sú zahrnuté. Ekonomické údaje nie sú k dispozícii pre Venezuelu, Severnú Kóreu, Sýriu, Somálsko a Kubu, emisné dáta chýbali pre Južný Sudán, Srbsko, Palestínu a niektoré ďalšie veľmi malé, spravidla ostrovné štáty (s populáciou menšou ako jeden milión). Súhrnne sa jedná o necelé 2% svetovej populácie.
* Údaje zodpovedajú emisiám vyprodukovaným v danom regióne, avšak vzhľadom k vývozu a dovozu tovaru nemusia zodpovedať emisiám vzniknutým zo spotreby v danom regióne.
* V grafe sú zobrazené <glossary id="antropogennisklenikoveplyny">antropogénne emisie</glossary> CO<sub>2</sub>, N<sub>2</sub>O a CH<sub>4</sub> vyjadrené ako <glossary id="co2eq">CO<sub>2</sub>eq</glossary>, nie sú tu zahrnuté niektoré marginálne skleníkové plyny.