---
layout:      infographic
title:       "Čo je scenár transformácie elektroenergetiky"
slug:        "scenar-transformacie-elektroenergetiky"
redirect_from: "/scenar-transformacie-elektroenergetiky"
published:   2021-11-10
weight:      74
tags-scopes: [ sr ]
tags-topics: [ energetika ]
caption:     "Scenár transformácie elektronergetiky ukazuje potenciálny budúci stav produkcie elektriny, aké zdroje sa budú používať a aký bude potrebný inštalovaný výkon. Táto grafika ilustruje, ako vyzerá jeden z možných prístupov k tvorbe takéhoto scenára."
---

## Ako čítať túto grafiku

Táto grafika ukazuje modelovú schému štruktúry energetického scenára. Primárnym cieľom grafiky je teda pomenovať kľúčové pojmy a kľúčové aspekty, ktoré autori energetického scenára zvyčajne potrebujú zohľadniť. Druhotným cieľom je ilustrovať, že prípravu solídneho scenára nemožno robiť na kolene – autori potrebujú špičkovú expertízu, veľa podrobných vstupných dát a vhodné počítačové modely.

**Zameranie scenára:** Pred akoukoľvek technickou prácou je potrebné mať jasné zameranie alebo zadanie takéhoto scenára. Zo zamerania potom vyplýva, ktoré kľúčové aspekty elektroenergetiky bude treba zohľadniť a naopak, čo je oveľa dôležitejšie, ktoré aspekty je možné opomenúť alebo výrazne zjednodušiť. V jednom počítačovom modeli totiž nie je možné všetko modelovať do najjemnejších detailov. Na takomto modeli by nebolo možné vykonávať matematickú optimalizáciu alebo ani jednoduchú simuláciu správania takého energetického systému.

**Vstupné predpoklady:** Sú to dáta, ktoré popisujú počiatočnú situáciu (napr. jednotlivé elektrárne, ich typ, vek, inštalovaný výkon a ďalšie technické parametre). Takisto sú to odhady vývoja kľúčových ukazovateľov v budúcnosti (napr. o vývoji ceny uhlia alebo plynu, o vývoji investičných nákladov na jednotlivé typy zdrojov, o vývoji energetiky v okolitých krajinách, o vývoji ceny emisných povoleniek, o vývoji spotreby elektriny a pod.).

**Podmienky a obmedzenia:** Všeobecné podmienky a obmedzenia prevádzky elektrizačnej sústavy sú v podstate fyzikálne danosti, ktoré scenár nutne musí zohľadniť. Napríklad nie je možné prevádzkovať spoľahlivú elektrickú sieť výhradne pomocou solárnych panelov (bez batérií). Aj keď by dostatočné množstvo solárnych panelov v súčte mohlo vyrobiť toľko elektriny, koľko je potrebné, nie sú ju schopné dodať _presne v čase, kedy je to potrebné_, pretože napríklad v noci ju jednoducho nevyrábajú. Okrem takýchto všeobecných podmienok potom scenár môže pridávať svoje vlastné podmienky, vychádzajúce zo zamerania a zadania. Napríklad si môže vynucovať znižovanie inštalovanej kapacity uhoľných elektrární, môže vyžadovať minimálne inštalovanú kapacitu alebo určitú nezávislosť na importe elektriny a pod.

**Model:** Použitý model je jadro energetického scenára. Fungovanie niektorých modelov je dobre popísané, napr. v rámci vedeckého výskumu alebo v rámci zákaziek pre verejné inštitúcie. Iné modely sú proprietárne a vie sa o nich len málo.

**Výstupy:** Výstupy scenára môžu byť veľmi rôznorodé. Sú to základné parametre, ktoré zobrazujeme v našich infografikách, ako inštalovaný výkon, výroba elektriny alebo súvisiace emisie skleníkových plynov. Tiež to môžu byť rôzne pohľady, informácie o nutných investíciách, odporúčania pre ministerstvá alebo samosprávu, opis najdôležitejších prekážok pre premenu energetiky a pod.

## Zdroje

Táto grafika vznikla z rozhovorov s expertmi, ktorí sa podieľali na tvorbe rôznych scenárov.
