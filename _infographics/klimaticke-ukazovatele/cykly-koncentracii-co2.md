---
layout:     infographic
title:      "Cykly koncentrácií CO₂ a O₂ v atmosfére"
slug:       "cykly-koncentracii-co2"
redirect_from: "/cykly-koncentracii-co2"
published:  2021-03-01
weight:     90
tags-scopes: [ svet ]
tags-topics: [ klima ]
caption:    "Graf ukazuje takzvanú Keelingovu krivku, teda najdlhší súvislý záznam vývoja koncentrácií CO<sub>2</sub> v atmosfére."
dataset:    "koncentracia-co2"
---

{:.perex}
Dlhodobý nárast koncentrácie oxidu uhličitého a pokles koncentrácie kyslíka ukazuje, že zloženie atmosféry sa mení v dôsledku ľudskej činnosti –⁠ predovšetkým spaľovaním fosílnych palív.

## Čo vidíme v grafe?

**Koncentrácia CO<sub>2</sub>** sa vplyvom fotosyntézy a dýchania v priebehu roka mení, od mája do októbra klesá a počas zvyšku roka zase rastie. Dlhodobo ale vplyvom spaľovania fosílnych palív **rastie tempom okolo 20 ppm za desaťročie**. V roku 1960 boli hodnoty okolo 315 ppm, v roku 2020 približne 415 ppm, čo je nárast približne o 30 %.

{% include preview-box.html
    title="Dlhší rad koncentrácie CO<sub>2</sub>"
    text="Rekonštrukcia historických hodnôt koncentrácie CO<sub>2</sub> za posledných 800 tisíc rokov."
    slug="koncentracia-co2"
%}

Graf takisto ukazuje vývoj koncentrácie kyslíka (O<sub>2</sub>), konkrétne o koľko sa v danom roku zmenila oproti referenčnému roku 1991. Takisto **koncentrácia O<sub>2</sub>** sa vplyvom fotosyntézy a dýchania mení v priebehu roka, dlhodobo ale vplyvom spaľovania fosílnych palív **klesá asi o 40 ppm za desaťročie**.

Koncentrácia CO<sub>2</sub> a pokles koncentrácií O<sub>2</sub> uvádzame v jednotkách <glossary id="ppm">ppm</glossary>. Jednotka ppm znamená parts per million, teda označuje počet častíc v jednom milióne, podobne ako percento \[%], teda *per cent*, znamená počet v stovke a promile \[‰] označuje počet v tisícke. Koncentrácia 400 ppm znamená, že v jednom milióne molekúl vzduchu je 400 molekúl oxidu uhličitého, čo zodpovedá 0,4 ‰ alebo 0,04 %.

V absolútnych číslach nemusí nárast koncentrácie CO<sub>2</sub> rádovo v desiatkach molekúl pôsobiť zásadne. Aj takto malá zmena však má veľký vplyv –⁠ pripomeňme si, že zdvojnásobenie koncentrácie CO<sub>2</sub> vedie k dlhodobému zvýšeniu teploty na planéte o 3 °C (viď. <glossary id="citlivost">citlivosť klímy</glossary>).

## Ako sa meria koncentrácia CO<sub>2</sub> a O<sub>2</sub>?

{% include preview-box.html
    class="highlight-text-box"
    text="Pri **fotosyntéze** rastliny spotrebovávajú oxid uhličitý z atmosféry a vydávajú kyslík. Pri **dýchaní** naopak kyslík spotrebovávajú a vydychujú oxid uhličitý.

{:.equation}
CO<sub>2</sub> + H<sub>2</sub>O ⟷ O<sub>2</sub> + sacharidy.
"
%}

Presnú metódu merania koncentrácie CO<sub>2</sub> s presnosťou 0,1 ppm (teda 0,00001 %) vyvinul Charles Keeling v roku 1952. Najprv bol z výsledkov svojich meraní prekvapený, pretože sa koncentrácia chaoticky menila podľa toho, odkiaľ fúkal vietor. Došlo mu, že jeho merania v San Franciscu ovplyvňujú okolité lesy (fotosyntéza) a továrne (spaľovanie) a že potrebuje merať na mieste, ktoré bude od takých vplyvov veľmi vzdialené. Presunul sa teda doprostred Tichého oceánu na Mauna Loa na Havaji. Tam jeho meranie začalo dávať zmysel – koncentrácia zostávala stabilná. Po niekoľkých mesiacoch videl, že hodnoty kolíšu počas roka – od mája do októbra klesajú a po zvyšok roka zase stúpajú. Pochopil, že pozoruje dýchanie celej planéty.

Väčšina svetových lesov sa nachádza na severnej pologuli. V lete majú listnaté stromy listy a prevažuje fotosyntéza - rastliny odčerpávajú CO<sub>2</sub> z atmosféry a ukladajú uhlík do svojich kmeňov a listov. Na jeseň stromy zhadzujú listy, ktoré hnijú a uvoľňujú CO<sub>2</sub> späť.

Okrem tohto kolísania medzi letom a zimou videl Keeling tiež dlhodobý nárast koncentrácie CO<sub>2</sub>, ktorý pripisoval spaľovaniu uhlia, ropy a zemného plynu.

{% include preview-box.html
    class="highlight-text-box"
    text="**Spaľovanie** spotrebováva kyslík a uvoľňuje oxid uhličitý. Pri spaľovaní uhlia je reakcia jednoduchá:

{:.equation}
C + O<sub>2</sub> ⟶ CO<sub>2</sub>.

Spaľovanie zemného plynu spotrebováva ešte viac kyslíka, pretože pri ňom vzniká vodná para:

{:.equation}
CH<sub>4</sub> + 2 O<sub>2</sub> ⟶ CO<sub>2</sub> + 2 H<sub>2</sub>O."
%}

Dôkaz, že je nárast koncentrácie CO<sub>2</sub> v atmosfére skutočne spôsobený spaľovaním, priniesol Keelingov syn Ralph. Ten v roku 1988 objavil spôsob, ako veľmi presne merať koncentráciu kyslíka. Jeho merania ukazujú na dlhodobý neprirodzený pokles koncentrácie kyslíka v atmosfére. Dnes existujú aj ďalšie vedecké práce založené okrem iného aj na skúmaní izotopových stôp, ktoré potvrdzujú, že pribúdajúci oxid uhličitý v atmosfére pochádza zo spaľovania fosílnych palív. Je preto isté, že nárast koncentrácie CO<sub>2</sub> je skutočne spôsobený človekom.

## Ako vieme, že nárast koncentrácií CO<sub>2</sub> je dôsledkom spaľovania fosílnych palív?

Dôkazov, že nárast koncentrácií CO<sub>2</sub> je spôsobený spaľovaním fosílnych palív, je niekoľko:

* Ľudstvo ročne spáli viac ako 5 miliárd ton uhlia, asi 4 miliardy ton ropy a asi 3 miliardy ton zemného plynu. Nárast koncentrácií CO<sub>2</sub> v atmosfére zodpovedá týmto množstvám (po započítaní pohltenia časti CO<sub>2</sub> v oceánoch). Keby chcel niekto tvrdiť, že koncentrácie CO<sub>2</sub> rastú z iného dôvodu, musel by presvedčivo vysvetliť, kam sa "stratia" emisie zo spaľovania tak veľkého množstva fosílnych palív.
* Nárast koncentrácie CO<sub>2</sub> je sprevádzaný poklesom koncentrácie O<sub>2</sub>, ktorý presne zodpovedá reakčným pomerom pri spaľovaní fosílnych palív (po započítaní pohltenia časti CO<sub>2</sub> v oceánoch) – ide teda o ďalší dôkaz, že za zvyšovanie koncentrácií CO<sub>2</sub> môže práve spaľovanie.
* Rôzne zdroje oxidu uhličitého majú rôzne [zastúpenie izotopov uhlíka](https://cs.wikipedia.org/wiki/Izotopy_uhl%C3%ADku). Uhlík obsiahnutý v uhlí a rope neobsahuje žiadne izotopy <sup>14</sup>C a má zníženú koncentráciu <sup>13</sup>C. Oxid uhličitý vydychovaný rastlinami má nižšiu koncentráciu <sup>13</sup>C ako oxid uhličitý, ktorý vychádza z oceánu. Oxid uhličitý v atmosfére je zmiešaný z týchto zdrojov a jeho podrobnou analýzou je možné zistiť, že súčasné narastajúce koncentrácie CO<sub>2</sub> presne zodpovedajú množstvu spaľovaných fosílnych palív. Viac o izotopoch uhlíka v atmosfére nájdete na webe [NOAA Earth System Research Laboratory](https://www.esrl.noaa.gov/gmd/outreach/isotopes/mixing.html).

## Ďalšie súvislosti a odkazy

* Keelingova metóda merania koncentrácií CO<sub>2</sub> spočíva v extrémne presnom meraní absorpcie špecifických vlnových dĺžok infračerveného žiarenia vo vzorke vzduchu. Podrobnejšie je popísaná v článku [The Story of Atmospheric CO<sub>2</sub> Measurements](https://pubs.acs.org/doi/pdf/10.1021/ac1001492) (PDF). Ďalší kontext, vrátane vysvetlenia meraní izotopových stôp, nájdete v článku [The Keeling Curve: Carbon Dioxide Measurements at Mauna Loa](https://www.acs.org/content/acs/en/education/whatischemistry/landmarks/keeling-curve.html).

* Metóda pre veľmi presné merania koncentrácií O<sub>2</sub> je podrobne popísaná v [dizertačnej práci](http://bluemoon.ucsd.edu/publications/ralph/34_PhDthesis.pdf) Ralpha Keelinga (PDF). Táto metóda spočíva v interferometrickom meraní indexu lomu vzduchu, ktorý je závislý na pomere koncentrácií kyslíka a dusíka. Podrobnejší popis metodiky merania O<sub>2</sub> (vrátane prevodu jednotiek *per meg* na *ppm*) je na stránkach [Scrippsova O<sub>2</sub> programu](https://scrippso2.ucsd.edu/faq.html).

* Koncentrácie CO<sub>2</sub> sú čiastočne ovplyvnené pohlcovaním časti CO<sub>2</sub> v oceáne, čo má za následok [zvyšovanie kyslosti](https://en.wikipedia.org/wiki/Ocean_acidification) morskej vody. Podrobnosti je možné nájsť v článku [Ocean-Atmosphere CO<sub>2</sub> exchange](https://sos.noaa.gov/datasets/ocean-atmosphere-co2-exchange/) od NOAA.

* Veľkosť kolísania je na rôznych miestach rôzna. Vo všeobecnosti je väčšia na severnej pologuli a menšia na južnej – záleží na vzdialenosti meracej stanice od veľkých lesných celkov, ktoré svojim dýchaním túto koncentráciu ovplyvňujú. Závislosť amplitúdy kolísania koncentrácií CO<sub>2</sub> zobrazuje [animovaná vizualizácia](https://www.esrl.noaa.gov/gmd/ccgg/trends/history.html) NOAA.
