---
layout:     infographic
title:      "Vývoj koncentrace CO₂ v atmosféře"
slug:       "koncentrace-co2"
redirect_from: "/koncentrace-co2"
published:  2019-08-13
weight:     95
tags-scopes: [ svet ]
tags-topics: [ klima ]
caption:    "Od průmyslové revoluce rostou koncentrace oxidu uhličitého vysoko nad hodnoty, které byly na planetě během posledních 800 000 let, výrazně zvyšují skleníkový efekt a způsobují globální oteplování. Data pochází z analýzy ledovcových vrtů EPICA v Antarktidě a z přímých měření na Mauna Loa, Hawai."
dataset:    "koncentrace-co2"
---

## Jak číst tento graf?

* Koncentrace uvádíme v jednotkách <glossary id="ppm">ppm</glossary>.
* V posledních 800 000 letech se koncentrace CO<sub>2</sub> pohybovaly v rozsahu 170–300 ppm a kolísání odpovídalo střídání dob ledových a meziledových (pro srovnání: první nálezy *Homo sapiens* mají stáří přibližně 300 000 let).
* Během posledních 2 000 let byly koncetrace CO<sub>2</sub> až do roku 1750 stabilně v rozmezí 275–280 ppm.
* __Od průmyslové revoluce, tedy přibližně od roku 1750, koncentrace CO<sub>2</sub> rychle rostou a dosahují vyšších hodnot než kdykoliv za poledních 800 000 let.__ Průměrné tempo růstu se navíc také zrychluje: v letech 1750–1949 koncentrace CO<sub>2</sub> rostla o 2,1 ppm za dekádu, v letech 1950–1999 bylo tempo růstu 11,8 ppm za dekádu a v letech 2000–2019 koncentrace CO<sub>2</sub> rostla tempem 21,7 ppm za dekádu. __V květnu 2020 dosáhly koncentrace CO<sub>2</sub> na Mauna Loa dosud nejvyšší hodnoty 417 ppm__.
* Koncentrace CO<sub>2</sub> v průběhu roku kolísá o přibližně 5 ppm, maximum nastává na jaře, minimum na podzim. Toto kolísání podrobně zobrazuje graf [Cykly koncentrací CO₂ a O₂ v atmosféře](https://faktaoklimatu.cz/infografiky/cykly-koncentrace-co2) (tzv. _Keelingova křivka_).
* Jednotka *ppm* znamená *parts per million*, tedy označuje počet částic v jednom milionu, podobně jako procento \[%], tedy *per cent* znamená počet ve stovce a promile \[‰] označuje počet v tisíci. Koncentrace 400 ppm znamená, že v jednom milionu molekul vzduchu je 400 molekul oxidu uhličitého, co odpovídá 0,4 ‰ nebo 0,04 %.


<details markdown=1>
<summary markdown=1>
## Jak se měří historické koncentrace CO<sub>2</sub>?
</summary>

* Vzorky ledu z hloubkových ledovcových vrtů (až 3 800 m) obsahují velmi starý led (až 800 000 let). Fyzikální vlastnosti tohoto ledu vypovídají o podmínkách v dobách, kdy led zamrzl. Z množství isotopů kyslíku a vodíku lze určit tehdejší průměrnou teplotu planety, z bublinek zachycených v ledu lze určit složení tehdejšího vzduchu.
* Starší data (0–800 000 let před současností) pocházejí z projektu EPICA (European Project for Ice Coring in Antartica), konkrétně z vrtů "Dome C", které sahají do hloubky 3 190 m a odpovídající stáří ledu je 798 000 let ([data EPICA](ftp://ftp.ncdc.noaa.gov/pub/data/paleo/icecore/antarctica/epica_domec/edc-co2-2008.xls)).
* V roce 2016 byly v Antarktidě objeveny ledovcové oblasti se stářím ledu okolo 2 miliónů let. Koncentrace CO<sub>2</sub> v bublinkách takto starého ledu se pohybovaly v rozmezí 200–280 ppm. Viz [článek](https://www.nature.com/articles/s41586-019-1692-3) z časopisu _Nature_.
* Mladší data (0-2 000 let před současností) jsou složením současných měření na Mauna Loa, Hawai a měření z ledovcových vrtů na Jižním pólu ([data Scripps](https://scrippsco2.ucsd.edu/data/atmospheric_co2/icecore_merged_products)).
* Od roku 1958 se měří přímo koncentrace CO<sub>2</sub> ve vzduchu na Mauna Loa, Hawai, jako součást ["Scripps CO<sub>2</sub> program"](https://scripps.ucsd.edu/programs/keelingcurve/).

</details>


<details markdown=1>
<summary markdown=1>
## Jak víme, že nárůst koncentrací CO<sub>2</sub> je důsledkem spalování fosilních paliv?
</summary>

Důkazů, že nárůst koncentrací CO<sub>2</sub> je způsoben spalováním fosilních paliv je několik:

* Lidstvo ročně spálí přes 5 miliard tun uhlí, asi 4 miliardy tun ropy a asi 3 miliardy tun zemního plynu. Nárůst koncentrací CO<sub>2</sub> v atmosféře odpovídá těmto množstvím (po započtení pohlcení části CO<sub>2</sub> v oceánech). Kdyby chtěl někdo tvrdit, že koncentrace CO<sub>2</sub> rostou z jiného důvodu, musel by přesvědčivě vysvětlit, kam se "ztratí" emise ze spalování tak velkého množství fosilních paliv.
* Nárůst koncentrací CO<sub>2</sub> je doprovázen poklesem koncentrací O<sub>2</sub>, který přesně odpovídá směšovacím poměrům při spalování fosilních paliv (po započtení pohlcení části CO<sub>2</sub> v oceánech) – tedy jde o další důkaz, že za zvyšování koncentrací CO<sub>2</sub> může právě spalování.
* Různé zdroje oxidu uhličitého mají různé [isotopové složení](https://cs.wikipedia.org/wiki/Izotopy_uhl%C3%ADku). Uhlík obsažený v uhlí a ropě neobsahuje žádné isotopy <sup>14</sup>C a sníženou koncentraci <sup>13</sup>C. Oxid uhličitý vydechovaný rostlinami má nižší koncentraci <sup>13</sup>C než oxid uhličitý, který vychází z oceánu. Oxid uhličitý v atmosféře je smíchaný z těchto zdrojů a jeho podrobnou analýzou lze zjistit, že současné narůstající koncentrace CO<sub>2</sub> přesně odpovídají množství spalovaných fosilních paliv. Více o isotopech uhlíku v atmosféře najdete na webu [NOAA Earth System Research Laboratory](https://www.esrl.noaa.gov/gmd/outreach/isotopes/mixing.html).

</details>

