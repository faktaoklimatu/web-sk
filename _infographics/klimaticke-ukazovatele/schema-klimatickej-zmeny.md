---
layout:     infographic
title:      "Schematická mapa klimatickej zmeny"
slug:       "schema-klimatickej-zmeny"
redirect_from: "/schema-klimatickej-zmeny"
published:  2021-03-01
weight:     80
tags-scopes: [ svet ]
tags-topics: [ klima ]
caption:    "Klimatická zmena nie je iba nárast teploty, ale jedná sa o súhrnný pojem pre rad vzájomne previazaných javov. Zmena jedného faktora, napríklad zvýšenie koncentrácie CO<sub>2</sub> v atmosfére, vyvoláva dlhý reťazec príčin a následkov."
---

## Základný výklad (Ako čítať tento graf?)

* Ľudská činnosť na čele so **spaľovaním fosílnych palív** (uhlia, ropy a zemného plynu) vedie ku zvyšovaniu koncentrácie oxidu uhličitého (CO<sub>2</sub>) v atmosfére. Ročne sa ho v energetike, doprave a priemysle vyprodukuje asi 35 miliárd ton, odlesňovanie pridá ďalších 5 miliárd ton. Na priemerného obyvateľa planéty teda pripadá asi 5 ton CO<sub>2</sub> ročne. Ľudská činnosť tak vedie k nárastu koncentrácie CO<sub>2</sub> v atmosfére (viď [Cykly koncentrácií CO<sub>2</sub> a O<sub>2</sub> v atmosfére](/infografiky/cykly-koncentracie-co2)). Medzi skleníkové plyny patrí okrem CO<sub>2</sub> aj metán (CH<sub>4</sub>) a oxid dusný (N<sub>2</sub>O), ktoré vznikajú v poľnohospodárstve pri chove dobytka, pestovaní ryže či používaní hnojív.
* __Vyššia koncentrácia CO<sub>2</sub>__ a ďalších skleníkových plynov v atmosfére vedie k silnejšiemu skleníkovému efektu. Tepelné žiarenie, ktoré by inak planéta Zem vyžiarila do vesmíru, je skleníkovými plynmi pohltené a vrátené späť k povrchu. Zem sa preto otepľuje.
* Zosilnený skleníkový efekt vedie nielen k __otepľovaniu vzduchu__, ale aj vody v oceánoch. Od priemyselnej revolúcie narástli teploty vzduchu v priemere o 1,2 °C, avšak väčšinu tepla pohltila voda v oceánoch, ktorej teplota tiež dlhodobo narastá. Zmena teploty je rôzna v rôznych miestach – severné polárne oblasti sa otepľujú štyrikrát rýchlejšie ako oceány (viď [Mapa zmeny teploty](/infografiky/mapa-zmeny-teploty)).
* Oteplenie planéty vedie k častejším vlnám horúčav, silnejším hurikánom, závažnejším a dlhším obdobiam sucha, ale aj k silnejším dažďom a povodniam – k častejšiemu výskytu __extrémnych javov__.
* Atmosférický CO<sub>2</sub> sa čiastočne rozpúšťa v oceáne, kde vytvára kyselinu uhličitú. To vedie k poklesu pH, čiže k okysľovaniu oceánov. To je nebezpečné pre koraly a iné morské živočíchy (pozri [Prečo je oteplenie o viac ako 1,5 °C problém?](/infografiky/body-zlomu-1)).
* Vyššie teploty morskej vody spôsobujú zmenšovanie plochy a hrúbky morského zaľadnenia v Severnom ľadovom oceáne. V septembri 1979 bol objem ľadu v Severnom ľadovom oceáne asi 17 000 km<sup>3</sup>, v septembri 2017 už len 5 000 km<sup>3</sup>. Očakáva sa, že okolo roku 2050 prídu prvé roky, počas ktorých rozmrzne celý Severný ľadový oceán.
* __Hladina svetových oceánov__ sa zvyšuje rýchlosťou 3,3 cm za desaťročie. Z toho asi polovicu spôsobuje __topenie pevninských ľadovcov__, druhú polovicu nárastu hladiny má na svedomí otepľovanie morskej vody – tak, ako iné materiály, aj morská voda s nárastom teploty zväčšuje svoj objem.
* Vyššie teploty stoja tiež za topením horských ľadovcov v Alpách, Himalájach, Andách a ďalších svetových pohoriach. To bude mať zásadný vplyv na poľnohospodárstvo a zásoby vody, lebo v mnohých oblastiach sveta sú hospodársky dôležité rieky napájané z topiacich horských ľadovcov.

## Podrobnejšie informácie o schéme a niektorých jej zjednodušeniach

Táto schéma má slúžiť iba na základnú orientáciu v problematike prebiehajúcej klimatickej zmeny a preto nemôže pokryť komplexnosť celého problému. V nasledujúcich riadkoch preto podrobnejšie spomenieme aspekty, v ktorých je schéma zjednodušujúca alebo ktoré si vyžadujú ďalší komentár.

* Schéma zachytáva dlhodobý pohľad (_klíma_) a nevenuje sa krátkodobým zmenám (*počasie*). Rovnako tak schéma neukazuje dynamickú povahu prúdenia v atmosfére a oceánoch, ktorá zásadne ovplyvňuje distribúciu tepla a zrážok. K podrobnejšiemu zachyteniu dynamickej povahy sú potrebné počítačové modely klímy, ktoré modelujú časový vývoj atmosférických a oceánskych prúdení aj ich interakcie. V schéme je toto dynamické ovplyvňovanie iba naznačené obojstrannou šípkou medzi teplotou vzduchu a teplotou oceánov.
* Schéma neukazuje tzv. cyklické spätné väzby ako napríklad [*Ice-Albedo feedback*](https://en.wikipedia.org/wiki/Ice%E2%80%93albedo_feedback), kedy roztopenie morského ľadu vedie k odhaleniu hladiny, ktorá pohlcuje viac slnečného žiarenia, a teda spôsobuje zvýšenie teploty vody a ďalšie topenie ľadu. Táto spätná väzba je len naznačená obojstrannou šípkou. Ako vhodný rozcestník môžu poslúžiť napríklad stránky anglickej Wikipédie o [spätných väzbách v klimatickom systéme](https://en.wikipedia.org/wiki/Climate_change_feedback).
* Oxid uhličitý v priemysle vzniká spaľovaním fosílnych palív pri zahrievaní (tavenie, destilácia, sušenie a pod.) a pri niektorých chemických reakciách, napr. pri výrobe cementu alebo železa. Ak sa emisie triedia podľa týchto kritérií, potom napríklad časť emisií z výroby cementu bude započítaná ako "priemyselné procesy" (chemický proces), zatiaľ čo druhá časť, ktorá súvisí so zahrievaním na vysokú teplotu počas jeho výroby, bude započítaná ako "spaľovanie v priemysle".
* Častým argumentom spochybňujúcim ľudský vplyv na klímu je, že najsilnejší skleníkový plyn je obyčajná vodná para. To je pravda. Množstvo vodnej pary v atmosfére je ale tiež ovplyvňované ľudskou činnosťou, hoci nepriamo. Cyklus vodnej pary je riadený teplotou, ktorá je ovplyvňovaná ostatnými skleníkovými plynmi vypúšťanými človekom. Vo výpočtoch sily skleníkového efektu a citlivosti klímy je vplyv vodnej pary započítaný.

## Odkazy na ďalšie zdroje

* __Zmeny v oceánoch a kryosfére:__ Podrobne sa zmenami v oceánoch a kryosfére zaoberá špeciálna správa IPCC označovaná skratkou [SROCC](https://www.ipcc.ch/srocc/) (*Special report on Ocean and Cryosphere*). Ako prehľadné rozcestníky ale lepšie poslúžia stránky anglickej Wikipédie o [náraste hladiny oceánov](https://en.wikipedia.org/wiki/Sea_level_rise), [okysľovaní oceánov](https://en.wikipedia.org/wiki/Ocean_acidification) nebo [zaľadnení Severného ľadového oceánu](https://en.wikipedia.org/wiki/Arctic_sea_ice_decline). [Mŕtve zóny](https://en.wikipedia.org/wiki/Dead_zone_(ecology)) sú oblasti, kde je nedostatok kyslíka rozpusteného vo vode a tento nedostatok následne vedie k masovým úhynom rýb. Mŕtve zóny vznikajú buď premnožením rias v dôsledku vysokých koncentrácií fosforečných alebo dusíkatých hnojív vo vode, alebo zvýšením teploty vody (teplejšia voda obsahuje menej rozpusteného kyslíka).
* __Skleníkový efekt:__ Pre základnú orientáciu dobre poslúži stránka [skleníkový efekt](https://cs.wikipedia.org/wiki/Sklen%C3%ADkov%C3%BD_efekt) na českej Wikipédii. Podrobnejší výklad o fyzike prechodu žiarenia atmosférou je potrebné hľadať v učebniciach fyziky atmosféry a spektroskopie. Doplňujúce súvislosti ponúknu tiež stránky anglickej Wikipédie o [radiačnom pôsobení](https://en.wikipedia.org/wiki/Radiative_forcing) a [citlivosti klímy](https://en.wikipedia.org/wiki/Climate_sensitivity).
