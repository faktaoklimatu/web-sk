---
layout:     infographic
title:      "Svetová teplotná anomália za 22 000 rokov"
slug:       "teplota-22000-rokov"
redirect_from: "/teplota-22000-rokov"
published:  2021-03-01
weight:     97
tags-scopes: [ svet ]
tags-topics: [ klima ]
caption:    "Kým v priebehu prirodzeného prechodu medzi dobou ľadovou a medziľadovou trvalo planéte Zem oteplenie o 1 °C viac ako tisíc rokov, teraz sa pod vplyvom človekom vypúšťaných skleníkových plynov ohriala o 1 °C za menej ako sto rokov. Podľa predpovedí sa do konca tohto storočia planéta v porovnaní so súčasnou teplotou oteplí ešte o ďalších 0,5 – 3 °C v závislosti od množstva vypustených emisií skleníkových plynov."
data-our:   "https://docs.google.com/spreadsheets/d/1XDa9X1W-bEJhKYMtefvwPuz5N0l2HPyio5dR5KI9qsY/edit?usp=sharing"
data-orig:	[ [ "Zdrojové údaje NASA GISS", "https://data.giss.nasa.gov/gistemp/maps/index_v4.html" ], [ "Shakun 2012", "https://doi.org/10.1038/nature10915"], ["Marcott 2013", "https://doi.org/10.1126/science.1228026"]
 ]
---

## Čo je zobrazené v grafe

* V grafe je znázornený vývoj **teplotnej anomálie** vzhľadom k **"predindustriálnemu" referenčnému obdobiu 1850 – 1900** (nejde o graf priemernej teploty, ale odchýlky od priemerných teplôt v referenčnom období z rokov 1850 – 1900) počas posledných 22 000 rokov.
* Graf začína v čase vrcholu poslednej doby ľadovej, 20 000 rokov pred n. l. Môžeme pozorovať prirodzené oteplenie, ktoré prebehlo počas konca doby ľadovej, a následné ustálenie teplôt v terajšej dobe medziľadovej. V pravej časti grafu vidíme súčasné oteplenie od roku 1880, teda súčasnú klimatickú zmenu, ktorá je dôsledkom zvyšujúcej sa koncentrácie CO<sub>2</sub> v atmosfére.
* Jedná sa o vývoj odchýlky priemernej teploty na celej Zemi. Nejde teda o údaje získané na jednom mieste, ale o priemer mnohých meraní vykonaných na celom svete (viac nižšie v sekcii „Ako rekonštruujeme historické teploty“).

## Kľúčové fakty

* Počas prirodzeného prechodu z doby ľadovej do doby medziľadovej sa planéta Zem v priemere oteplila zhruba o 3,5 °C a toto prirodzené oteplenie trvalo približne 10 000 rokov. Aj v čase najrýchlejšieho prirodzeného rastu teplôt trvalo oteplenie o 1 °C viac ako tisíc rokov.
* Posledných 10 000 rokov bola priemerná teplota na Zemi stabilná, menila sa o menej ako 0,2 °C za tisíc rokov.
* Počas posledných 100 rokov sa planéta kvôli pôsobeniu ľuďmi vypúšťaných skleníkových plynov oteplila o viac ako 1 °C. Toto otepľovanie bude pokračovať, až kým ľudstvo neprestane zvyšovať koncentrácie skleníkových plynov v atmosfére. Budúci rast teploty závisí od toho, ako rýchlo sa podarí ukončiť toto zvyšovanie koncentrácie.
* Ak by ľudstvo čo najrýchlejšie ustúpilo od využívania fosílnych palív, rast teploty by sa zastavil na 1,5 °C nad hodnotami, ktoré boli bežné pred priemyselnou revolúciou. Ak ľudstvo naopak bude zvyšovať využívanie fosílnych palív, bude rast teploty pokračovať a pred koncom tohto storočia dosiahne viac ako 4 °C, čo je viac ako rozdiel medzi dobou ľadovou a medziľadovou. (Údaje zvýšenia teploty sú však udávané ako priemer celej planéty. Kontinenty sa otepľujú približne dvakrát rýchlejšie, Severný ľadový oceán takmer štyrikrát rýchlejšie. Pre Slovensou by nízky emisný scenár znamenal oteplenie o 5 °C až 6 °C v roku 2100.)

## Ako rekonštruujeme historické teploty

* Teplotu odmeranú teplomermi máme k dispozícii len posledných približne 150 rokov. Aby sme zistili, aká teplota na rôznych miestach panovala predtým v minulosti, je nutné teplotu zrekonštruovať pomocou tzv. proxy meraní. Najčastejšie používaným proxy meraním je meranie relatívnych koncentrácií izotopov kyslíka v hĺbkových vrtoch. V minulosti dochádzalo k postupnému usádzaniu ľadovcov a morských sedimentov, počas ktorého sa v nich zachytávali malé bublinky vzduchu. Pomer izotopov kyslíka v týchto zachytených bublinkách závisí od teploty, ktorá v čase usadenia v okolí panovala. Vedci teda vykonávajú hĺbkové vrty do ľadovcov a morských sedimentov, kde sa vek vzorky zvyšuje s hĺbkou vrtu, a dokážu tak časovo zrekonštruovať historické priemerné teploty v mieste vrtu.
* Proxy meraní však existuje viacero druhov. Teplotu je tiež možné (s určitou neistotou) zrekonštruovať napríklad z letokruhov stromov, skúmaním fosílií rastlín, peľových zŕn z usadenín, či skúmaním pomerov horčíka a vápnika v morských sedimentoch.
* Pre zrekonštruovanie priemernej globálnej teploty je nutné vykonať veľa takýchto meraní na celej Zemi a vytvoriť z nich vážený priemer. Rekonštrukcia teploty v štúdii Shakun (2012) využila údaje z 80 vrtov rozmiestnených po celom svete; štúdia Marcott (2013) využila údaje zo 73 miest. Vďaka využitiu údajov z viacerých miest majú výsledné priemerné odchýlky svetovej teploty pomerne nízku neistotu – pri väčšine dátových bodov je neistota medzi 0,2 °C a 0,3 °C (2σ).

## Ako sa predpovedá budúca teplota?

* Vďaka znalosti radiačného efektu skleníkových plynov je možné predpovedať, o koľko sa zvýši energia prichádzajúca na Zem pri zvýšení koncentrácie skleníkových plynov. Pretože v planetárnej klíme pôsobia rôzne pozitívne a negatívne spätné väzby, ktoré výslednú teplotu ovplyvňujú, zmena globálnej teploty sa simuluje pomocou klimatických modelov. Tieto modely sú spresňované a testované za pomoci historických údajov.
* Na svete existuje približne stovka nezávislých tímov, ktoré vyvíjajú vlastné klimatické modely. Medzivládny panel o zmene klímy (<glossary id="ipcc">IPCC</glossary>) potom zhŕňa výsledky týchto jednotlivých tímov a publikuje predpovedané hodnoty oteplenia.
* Budúce oteplenie závisí od budúceho množstva emisií skleníkových plynov. Preto IPCC vydáva štyri rôzne predpovede pre štyri emisné scenáre (<glossary id="rcp">Representative Concentration Pathways, RCP</glossary>). Najnižší emisný scenár RCP2.6, ktorý by zaručoval udržanie oteplenia pod hodnotou 1,5 °C, by vyžadoval rýchly celosvetový prechod ku klimatickej neutralite. Na druhom konci škály je scenár RCP8.5, ktorý by nastal v prípade významného zvýšenia využívania fosílnych palív a spôsobil by oteplenie o viac ako 4 °C. Tento vysoký emisný scenár je v súčasnosti postupne menej pravdepodobný vďaka klimatickým záväzkom, ktoré sú prijímané všade na svete. Ak by prijaté záväzky boli skutočne implementované, odhaduje sa, že svet smeruje k otepleniu približne o 2,8 °C (odhad z júla 2020, podrobnejšie pozri [Carbon Action Tracker](https://climateactiontracker.org/).

## Zdroje údajov

* Shakun, J., Clark, P., He, F. et al. _Global warming preceded by increasing carbon dioxide concentrations during the last deglaciation._ Nature 484, 49–54 (2012). [DOI 10.1038/nature10915](https://doi.org/10.1038/nature10915)
* Marcott, S., Shakun, J.,  & Clark, P., Mix, A. _A Reconstruction of Regional and Global Temperature for the Past 11,300 Years._ Science 339, 1198-201, (2013) [DOI 10.1126/science.1228026](https://doi.org/10.1126/science.1228026).
* GISTEMP Team, _2019: GISS Surface Temperature Analysis (GISTEMP)._ NASA Goddard Institute for Space Studies. Dataset navštívený 2020-02-27 na [data.giss.nasa.gov/gistemp](https://data.giss.nasa.gov/gistemp/).
* Lenssen, N., G. Schmidt, J. Hansen, M. Menne, A. Persin, R. Ruedy a D. Zyss, _2019: Improvements in the GISTEMP uncertainty model._ Journal of Geophysical Research: Atmospheres, 124, č. 12, str. 6307–6326, [DOI 10.1029/2018JD029522](http://dx.doi.org/10.1029/2018JD029522).
