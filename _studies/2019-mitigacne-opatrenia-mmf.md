---
layout:     study
title:      "Ako zmierniť dopady klimatickej zmeny"
slug:       2019-mitigacne-opatrenia-mmf
redirect_from:
  - /2019-mitigacne-opatrenia-mmf
  - /2019_mitigacne-opatrenia-mmf
  - /studie/2019_mitigacne-opatrenia-mmf
published:  2019-12-03
weight:     120
tags-scopes: [ svet ]
tags-topics: [ opatrenia, emisir ]
caption:    "Studie Mezinárodního měnového fondu ukazuje, proč uhlíková daň a emisní povolenky jsou efektivní opatření."
intro:      "Správa Medzinárodného menového fondu vydaná v apríli 2019 zdôrazňuje zásadnú úlohu fiškálnych nástrojov pre mitigáciu klimatickej zmeny. Fiškálne nástroje sú opatrenia založené na daniach a rozpočtových výdavkoch ako je napríklad daň z pridanej hodnoty, daň z tabaku alebo poistenie v nezamestnanosti. Pre zmiernenie klimatickej zmeny môžu vlády použiť uhlíkovú daň, obchod s emisnými povolenkami, reguláciu alebo systém poplatkov a príspevkov."
summary:    |
    * **Uhlíková daň uvalená na producentov fosílnych palív je najefektívnejším opatrením** pre mitigáciu klimatickej zmeny, pretože necháva na firmách a domácnostiach voľbu najmenej nákladného spôsobu zníženia spotreby energií a emisií.
    * Pre prijatie týchto opatrení je potrebná široká politická podpora. Príjmy z uhlíkovej dane môžu byť využité  **na zmiernenie dopadov na nízkopríjmové skupiny a najviac zasiahnuté regióny ako investície do čistejších technológií alebo na podporu ekonomiky znížením daní z príjmu**
    * Globálna priemerná cena za emisie skleníkových plynov je $2/t CO2, avšak obmedzenie globálneho otepľovania do 2°C vyžaduje cenu $75/t CO2 v roku 2030. **Medzinárodná spolupráca krajín je kľúčová, napríklad v zavedení minimálnej ceny za emisie skleníkových plynov.** Pre rozvíjajúce sa krajiny môže byť stanovená nižšia minimálna cena alebo môžu obdržať priamu finančnú podporu.

study-title:        "How to Mitigate Climate Change"
study-author:       "FISCAL MONITOR"
study-institution:  "International Monetary Fund"
study-year:         2019
study-isbn:         "978-1-51351-533-5"
study-url:          "https://www.imf.org/en/Publications/FM/Issues/2019/09/12/fiscal-monitor-october-2019"
study-pdf:          "https://www.imf.org/~/media/Files/Publications/fiscal-monitor/2019/October/English/text.ashx?la=en"
---

## Zhrnutie

Pokiaľ nebudú prijaté efektívne opatrenia pre mitigáciu klimatickej zmeny, globálna teplota sa do roku 2100 zvýši približne o 4°C v porovnaní s predindustriálnymi teplotami. Emisie skleníkových plynov predstavujú <glossary id="externalita">externality</glossary> na národnej aj globálnej úrovni – producenti skleníkových plynov a štáty s vyššími emisiami spôsobujú ostatným dodatočné náklady v podobe klimatickej zmeny, za ktoré však títo producenti nemusia platiť. Opatrenia na národnej úrovni prenášajú náklady klimatickej zmeny naspäť na firmy vypúšťajúce skleníkové plyny, tým vyrovnávajú trhové prostredie a poskytujú firmám a domácnostiam stimul k úspore energií, či k prechodu na čistejšie technológie. Žiadna krajina však nemôže problém klimatických zmien vyriešiť sama. Aby všetky krajiny prijali potrebné opatrenia a neprenášali svoj podiel zodpovednosti na ostatné štáty, je nevyhnutná medzinárodná spolupráca.

### Fiškálne opatrenia pre mitigáciu

Štúdia predstavuje štyri základné rozpočtové opatrenia pre <glossary id="mitigace">mitigaci</glossary> klimatických zmien a porovnáva účinnosť na základe rôznych hľadísk.

* **Uhlíková daň:** daňové zaťaženie producentov fosílnych palív podľa celkového obsahu uhlíka.
* **Obchodovanie s emisnými povolenkami:** firmy môžu emitovať skleníkové plyny, iba ak majú povolenky v zodpovedajúcej výške emisií. Celkové množstvo emisných povoleniek je stanovené vládou a firmy s nimi následne voľne obchodujú.
* **Poplatky a príspevky:** produkty a aktivity s nadpriemernými emisiami sú zaťažené poplatkom, oproti tomu produkty a aktivity s podpriemernými emisiami obdržia príspevok. Opatrenie je spravidla príjmovo neutrálne.
* **Regulácia:** napríklad štandardy pre emisie motorových vozidiel a pre účinnosť elektrických spotrebičov alebo minimálne zastúpenie obnoviteľných zdrojov v energetike.

Na základe [porovanania posuzovaných kritérií](/infografiky/mitigacni-opatreni-mmf) je najefektívnejším fiškálnym opatrením **uhlíková daň**. Zaťažením producentov fosílnych palív sa opatrenie premieta do širokej škály ľudských činností, v ktorých motivuje k využívaniu čistejších technológií a produktov. Napríklad drahšia elektrina z uhlia motivuje k využívaniu šetrnejších spotrebičov a k prechodu na obnoviteľné zdroje. Uhlíková daň je tržným nástrojom, pretože zahŕňa časť celospoločenských nákladov spôsobených producentmi skleníkových plynov naspäť do cien a ponecháva rozhodovanie o spôsobe zníženia emisií na firmách a domácnostiach. Pokiaľ je definovaná budúca výška uhlíkovej dane, ceny sú predvídateľné a poskytujú stabilné prostredie pre firmy. Dôsledkom uhlíkovej dane môže byť citeľný nárast cien energií a ďalších produktov a služieb (napríklad palív a následnej dopravy), preto je vhodné použiť časť dodatočných príjmov pre zmiernenie tohto dopadu na nízkopríjmové skupiny a najviac postihnuté regióny. Implementácia uhlíkovej dane je tiež jednoduchá z administratívneho pohľadu, keďže je možné použiť existujúcu infraštruktúru pre výber daní.

**Systémy pre obchodovanie s emisnými povolenkami** sú takmer porovnateľne účinné ako uhlíková daň, hlavne ak sú doplnené o minimálnu a maximálnu cenu emisných povoleniek. Umožňujú cieliť na konkrétne celkové množstvo emisií (keďže je určené počtom vydaných povoleniek), avšak vyžadujú navýšenie administratívnych kapacít pre implementáciu a monitorovanie obchodného systému.

**Regulačný prístup alebo zavedenie systému poplatkov a príspevkov** sú v porovnaní s cenovými mechanizmami približne o tretinu menej efektívne. I napriek tomu sú tieto menej účinné nástroje výrazne lepšie ako neprijatie žiadnych opatrení.

### Medzinárodná spolupráca

Prijatie mitigačných opatrení vyžaduje koordináciu na globálnej úrovni, pretože:

* Jednotlivé krajiny preferujú na svojom území nižšiu uhlíkovú daň pre zachovanie konkurencieschopnosti firiem. Zároveň má každá krajina z navýšenia vlastnej uhlíkovej dane iba obmedzený prínos, pretože sa jedná o globálny jav.
* Neexistuje jednotný a transparentný spôsob merania mitigačných cieľov jednotlivých krajín. Niektoré krajiny usilujú o nižšie emisie, iné svoje ciele definujú pomocou podielu čistej energie alebo emisnou intenzitou ekonomiky (množstvo emisií potrebných k vyprodukovaniu určitého HDP).
* Väčší potenciál k zníženiu emisií je predovšetkým vo veľkých rýchlo sa rozvíjajúcich trhových ekonomikách, založených spravidla na uhlí.

Globálna spolupráca podporí prijatie zodpovednosti za zmiernenie klimatických zmien všetkými krajinami a tiež môže podporiť zjednotenie mitigačných cieľov a spôsobov ich merania. Z medzinárodného hľadiska je veľmi efektívnym opatrením zavedenie jednotnej minimálnej výšky uhlíkovej dane, doplnenej prípadne o dodatočnú finančnú či technologickú podporu pre rozvíjajúce sa krajiny.

### Spoločenská prijateľnosť mitigačných opatrení

Niektoré skupiny obyvateľov a priemyselné odvetvia môžu byť viac zasiahnuté mitigačnými opatreniami, preto voči ich prijatiu môžu oponovať. Skúsenosť so zavádzaním opatrení poukazuje na niekoľko dôležitých predpokladov úspešnej implementácie:

* Jasná trajektória zvyšovania uhlíkovej dane zakotvená v legislatíve poskytuje zrozumiteľné a stabilné prostredie.
* Konzultácie so zapojenými skupinami a s verejnosťou, doplnené o komunikačnú kampaň založenú na faktoch, ktorá prípadne vysvetľuje určité nedorozumenia alebo mylné očakávania.
* Transparentné a prospešné využitie nových rozpočtových príjmov.
* Cielená podpora domácností a regiónov, ktoré sú najviac zasiahnuté daným opatrením.

Príjem z uhlíkovej dane v krajinách G20 je v roku 2030 odhadovaný na 1,5% HDP. Aj keď je možné tieto prostriedky rozdeliť naspäť rovnomerne medzi občanov ako jednorazovú dividendu, iné využitia môžu dosiahnuť vyššiu ekonomickú efektivitu, a tak viesť k nižšej celkovej cene zmiernenia klimatickej zmeny. Napríklad použitie jednej štvrtiny prostriedkov na podporu nízkopríjmových skupín a využitie zvyšnej časti na zníženie dane z príjmu by viedlo k podpore hospodárskej aktivity a k vyššej zamestnanosti. Tým by sa odhadovaná cena mitigácie znížila na $20/t CO<sub>2</sub> (oproti predpokladaným $75/t CO<sub>2</sub> pri rozdelení príjmu v podobe univerzálnej dividendy a s uhlíkovou daňou vo výške $50/t CO<sub>2</sub>).

### Podpora investícií do čistých technológií

Investície do nízkouhlíkových technológií môžu byť i pri uhlíkovej dani stále nízke kvôli trhovým zlyhaniam a zotrvačnosti niektorých odvetví. Vlády tu majú priestor pre navýšenie investícií do výskumu a vývoja a pre podporu rozšírenia nových technológií, ktoré môžu mať celospoločenský prínos.

### Záver

Vládna politika a fiškálne nástroje zohrávajú zásadnú rolu pri zmierňovaní klimatickej zmeny na úrovni jednotlivých štátov. Ministri financií môžu vhodným nastavením daní a ďalšími rozpočtovými opatreniami vytvoriť mitigačnú stratégiu, ktorá bude ekonomicky efektívna a spoločensky a politicky prijateľná. Je nevyhnutné pristupovať k situácii koncepčne, plánovať v dlhodobom horizonte a zohľadniť dopad stratégie na rôzne skupiny. Koordinácia na medzinárodnej úrovni zvyšuje účinnosť mitigačných opatrení, umožňuje zachovanie konkurencieschopnosti jednotlivých ekonomík a prispieva k šíreniu príkladov dobrej praxe.

## Poznámky o spracovateľovi

Medzinárodný menový fond je medzinárodná organizácia, ktorá si kladie za cieľ globálnu menovú spoluprácu, zaisťovanie finančnej stability, podporu medzinárodného obchodu a udržateľný ekonomický rast. Autorský tím z Medzinárodného menového fondu pri príprave konzultoval štúdiu s ďalšími výskumníkmi zo Svetovej banky, z rôznych univerzít a ďalších inštitúcií.
