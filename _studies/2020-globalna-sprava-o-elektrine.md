---
layout:     study
title:      "Globálna správa o elektrine 2020"
slug:       2020-globalna-sprava-o-elektrine
redirect_from:
  - /2020-globalna-sprava-o-elektrine
published:  false
weight:     95
tags-scopes: [ svet ]
tags-topics: [ energetika, emisie ]
caption:    "Správa ponúka globálnu analýzu zdrojov výroby elektriny v roku 2019 a zmien vo výrobe v porovnaní s predošlými rokmi."
intro:      "Cieľom štúdie think-tanku Ember vydanej v marci 2020 je predložit analýzu svetových trendov vo výrobe a spotrebe elektriny v rokoch 2000 – 2019 a podrobnejšie diskutovať zdroje výroby elektriny v roku 2019. Zaoberá sa iba výrobou elektriny a nie celým energetickým sektorom, a preto nezahŕna napr. spotrebu energie v doprave (benzín, nafta) či energiu na vykurovanie (najmä zemný plyn).
Správa tiež obsahuje kompletný dataset popisujúci zdroje výroby elektriny pre všetky štáty sveta za posledných 20 rokov."
summary:    |
    * **Výroba elektriny z uhlia sa v roku 2019 celosvetovo znížila o 3 % v porovnaní s rokom 2018.** V dôsledku toho došlo k poklesu celkových emisií z výroby elektriny o 2 %, **jedná sa skôr ale o jednorazový pokles než o začiatok sľubného dlhodobého trendu**. Dáta z predošlých rokov naznačujú, že miera využitia uhlia na výrobu elektriny skôr rástla a situácia v roku 2019 bola zrejme ovplyvnená nižším rastom HDP a počasím. Aj keby sa nám ale trojpercentný pokles podarilo udržať, stále nie je dostačujúci pre efektívne zmiernenie klimatickej zmeny. Scenár udržateľného rozvoja podla Medzinárodnej energetickej agentúry (IEA) vyžaduje každoročné zníženie o 4 %, scenár 1,5 °C podľa IPCC dokonca o 11 %.
    * Medzi jednotlivými regiónmi sú značné rozdiely. **Lídrami v nahrádzaní uhlia inými zdrojmi sú Európska únia a USA, kde od roku 2007 využitie uhlia na výrobu elektriny kleslo na polovicu.** V EÚ bolo uhlie nahradené obnoviteľnými zdrojmi (veternými a solárnymi elektrárňami), v USA prevažne zemným plynom.
    * Produkcia z veterných a solárnych elektrární vzrástla medzi 2018 – 2019 o 15 %, kedy tieto zdroje vyrobili 8 % celosvetovej elektriny.
    * Celosvetový dopyt po elektrine stále rastie a v roku 2019 sa zvýšil o 1,4 %, čo bol najnižší nárast od roku 2009. Príčinou toho bola nižšia ekonomická produkcia a miernejšia zima predovšetkým v USA a EÚ. Naopak, v Číne vzrástol dopyt po elektrine o 5 %.

    
study-title:        "Global Electricity Review 2020"
study-author:       "Dave Jones a kol."
study-institution:  "Ember: Coal to Clean Energy Policy"
study-year:         2020
study-url:          "https://ember-climate.org/project/global-power-2020/"
study-pdf:          "https://ember-climate.org/wp-content/uploads/2020/03/Ember-2020GlobalElectricityReview-Web.pdf"
metadata-extra: '<a href="https://ember-climate.org/project/data-global-electricity-review/" id="study-link-3" class="btn btn-secondary">Podkladové dáta štúdie</a>'
---

## Kontext správy – kľúčové súvislosti

* *Na zastavenie nárastu globálnej teploty do 1,5 °C v porovnaní s predindustriálnym obdobím (referenčné obdobie 1850 – 1900) je potrebné znížiť globálne emisie CO<sub>2</sub> na polovicu do roku 2030 a do roku 2050 dosiahnuť uhlíkovú neutralitu. Keby sme sa uspokojili s obmedzením oteplenia na 2 °C, znamenalo by to znížiť emisie o štvrtinu do roku 2030 a uhlíkovú neutralitu dosiahnuť okolo roku 2070 ([IPCC SR15](https://www.ipcc.ch/sr15/chapter/chapter-2/)). Oteplenie na Slovensku je pritom zhruba dvakrát väčšie v porovnaní so svetovým priemerom, preto svetové oteplenie o 2 °C zodpovedá otepleniu Slovenska o zhruba 4 °C.*
* *Štvrtina svetových emisií CO<sub>2</sub> vzniká pri výrobe elektriny v uhoľných elektrárňach, preto je nahradenie uhlia obnoviteľnými zdrojmi alebo zemným plynom dôležitou témou. Zemný plyn má nižšie emisie na jednotku vyrobenej energie ako uhlie.*

## Zhrnutie

Celosvetový dopyt po elektrine rastie v poslednej dekáde priemerne o 2,5 % ročne a nárast jej výroby je pokrytý navyšovaním výroby z OZE, uhlia a plynu. V roku 2019 ale došlo vo svete k poklesu vo využívaní uhlia na výrobu elektriny o 3 % a uhlíková intenzita výroby elektriny (množstvo emisií na jednotku vyrobenej elektriny) je v súčasnosti o 15 % nižšia ako pred 10 rokmi. Celkové emisie z výroby elektriny avšak stále rastú. V budúcnosti je tiež možné očakávať ďalší nárast spotreby spôsobený postupným nahradzovaním fosílnych palív v doprave a vo vykurovaní elektrinou.

Tabuľka obsahuje prehľad produkcie elektriny z jednotlivých zdrojov v roku 2019 celosvetovo, v hlavných regiónoch a pre porovnanie tiež na Slovensku. Uvádza aj uhlíkovú intenzitu výroby elektriny a spotrebu elektriny na osobu.

<div class="table table-striped table-hover" markdown="1">

| Región          | Celková<br/>výroba | Podiel<br/>uhlia | Podiel<br/>plynu | Podiel<br/>jadra| Podiel<br/>OZE<sup>1</sup> |Spotreba<br/>na obyvateľa | Uhlíková intenzita<sup>2</sup><br/>[g CO<sub>2</sub>/kWh] |
| --------------- | ----------:| ----:| ----:| ----:|-----:|-----------:| ---:|
| Celý svet       | 25 821 TWh | 35 % | 24 % | 11 % | 27 % | 3 408 kWh  | 442 |
| Európska únia   | 3 211 TWh  | 14 % | 22 % | 26 % | 35 % | 6 259 kWh  | 256 |
| USA             | 4 153 TWh  | 23 % | 38 % | 19 % | 18 % | 12 661 kWh | 406 |
| Čína            | 7 325 TWh  | 62 % |  3 % | 5 %  | 28 % | 5 109 kWh  | 576 |
| India           | 1 378 TWh  | 72 % |  3 % | 3 %  | 21 % | 1 008 kWh  | 651 |
| Ostatné štáty   | 9 754 TWh  | 21 % | 36 % | 7 %  | 28 % | 2 478 kWh  | 388 |
| --------------- | ----------:| ----:| ----:| ----:|-----:|-----------:| ---:|
| Slovensko       | 28 TWh     | 8 %  |  7 % | 55 % | 27 % | 5 083 kWh  | 408<sup>3</sup> |

</div>

*<sup>1</sup> Do podielu výroby z obnoviteľných zdrojov energie (OZE) sú zahrnuté elektrárne vodné, veterné, solárne a na biomasu.*  
*<sup>2</sup> Uhlíková intenzita je udávaná ako priame emisie výroby, nie ako emisie z celého životného cyklu elektrární (viď Poznámky o metodike).*  
*<sup>3</sup> Údaj o uhlíkovej intenzite pre Slovensko nepochádza priamo zo správy, ale je vypočítaný z údajov o výrobe použitím príslušných emisných koeficientov z [IPCC 2014: ANNEX III, Technology-specific Cost and Performance Parameters](https://www.ipcc.ch/site/assets/uploads/2018/02/ipcc_wg3_ar5_annex-iii.pdf).*

### Európska únia

Dopyt po elektrine v Európskej únii dlhodobo stagnuje. Medzi rokmi 2018 a 2019 nastal v EÚ prepad vo využití uhlia na výrobu elektriny o 24 % a emisie skleníkových plynov z výroby klesli o 13 %. Je to pokračovaním dlhodobého trendu, kedy je v rámci EÚ postupne uhlie zamieňané obnoviteľnými zdrojmi, a to najmä v štátoch západnej Európy. Na dosiahnutie udržateľných scenárov podľa IEA alebo IPCC (scenár 1,5 °C) je tento trend dostatočný, ak sa ho podarí udržať. Predovšetkým je nutné ďalej nahrádzať uhoľné elektrárne v štátoch, ako je Nemecko alebo Poľsko. Uhlíková intenzita výroby elektriny v EÚ je 256 g CO<sub>2</sub>/kWh, čo je o 42 % menej v porovnaní so svetovým priemerom, a uhlie sa na výrobe elektriny podieľa iba 14 %.

### Spojené štáty americké

Dopyt po elektrine v USA dlhodobo stagnuje. Medzi rokmi 2018 a 2019 tam došlo k poklesu využitia uhlia na výrobu elektriny o 16 % a v mixe zdrojov na jej výrobu tak uhlie tvorí 23 %. Uhlie je nahrádzané prevažne zemným plynom, rozvoj veterných a solárnych elektrární je v USA najnižší zo sledovaných regiónov. Priemerný obyvateľ USA spotrebuje 12,7 MWh elektriny ročne, čo je približne štyrikrát viac v porovnaní so svetovým priemerom (3,7 MWh). Uhlíková intenzita výroby elektriny v USA je 406 g CO<sub>2</sub>/kWh, čo je porovnateľné s ČR (411 g CO<sub>2</sub>/kWh; vypočítané ako údaj pre Slovensko<sup>3</sup>).

### Čína

Dopyt po elektrine v Číne rastie v poslednej dekáde približne o 7 % ročne. V roku 2019 narástla výroba elektriny z uhlia o 2 % a Čína samotná tak využíva viac ako polovicu celosvetovej spotreby uhlia na výrobu elektriny – v jej mixe tvorí uhlie až 62 %. Využívanie obnoviteľných zdrojov (veterných a solárnych elektrární) na výrobu elektriny stúplo o 16 %, čo však nestačilo na pokrytie prudkého rastu dopytu po elektrine. Došlo tiež k 18 % nárastu produkcie elektriny z jadrových elektrární. Priemerná ročná spotreba elektriny na osobu v Číne je 5,2 MWh, čo je o 53 % viac ako svetový priemer a napríklad tiež viac ako priemerná ročná spotreba na osobu vo Veľkej Británii, ale stále menej ako priemer EÚ (6,3 MWh). 

### India

Dopyt po elektrine v Indii rastie v poslednej dekáde približne o 6 % ročne. V indickom mixe na výrobu elektriny tvorí uhlie až 72 %, čo je viac ako v Číne. V roku 2019 však výroba z elektriny klesla o 3 %, čo je pravdepodobne jednorazový výkyv spôsobený nižším ekonomickým rastom a vyššou dodávkou elektriny z vodných elektrární, ktorá vznikla v dôsledku neobvykle silného monzúnového obdobia. V roku 2019 India otvorila najväčšiu solárnu elektráreň na svete. Priemerná ročná spotreba elektriny na osobu je v Indii iba 1008 kWh/osoba, čo je tretina svetového priemeru.

### Ostatné štáty sveta

Dopyt po elektrine v ostatných štátoch rastie v poslednej dekáde (2010 – 2019) súhrnne o 2 % ročne, rozdiely medzi jednotlivými štátmi sú ale značné – niekde dopyt stagnuje, inde zase rastie až o 7 % ročne. Využívanie uhlia vo výrobe elektriny ostatné štáty navýšili celkovo o 1 % (predovšetkým kvôli nárastu vo Vietname, Indonézii a Pakistane; pokles naopak nastal v Južnej Kórei, Japonsku a Juhoafrickej republike). V roku 2019 tiež v týchto štátoch vzrástla výroba elektriny zo solárnych elektrární o 33 % (hlavne v Japonsku, Južnej Kórei, Austrálii a Juhoafrickej republike, z veterných elektrární o 11 % a z jadrových elektrární o 7 % (po renovácii elektrární v Japonsku a Južnej Kórei). Hoci je priemerná ročná spotreba elektriny v týchto štátoch 2,4 MWh na osobu, medzi štátmi sú výrazné rozdiely - zatiaľčo Kanada a niektoré štáty Blízkeho východu spotrebúvajú viac ako 15 MWh/osoba/rok, v mnohých afrických krajinách je priemerná ročná spotreba na osobu nižšia ako 0,2 MWh. 

### Je trend dostatočný?

Trojpercentný pokles vo využívaní uhlia na výrobu elektriny by nebol dostatočný pre efektívne zmiernenie klimatickej zmeny ani v prípade, že by sa jednalo o začiatok dlhodobého trendu. Scenár udržateľného rozvoja IEA predpokladá zníženie spotreby uhlia na polovicu do roku 2030 a vyžaduje každoročný pokles jeho využitia o 4 % do roku 2025. IPCC správa na dosiahnutie limitu globálneho oteplenia o 1,5 °C vyžaduje pokles použitia uhlia až o 75 % do roku 2030, čo predstavuje 11 % ročne. Pokles medzi rokmi 2018 a 2019 bol skôr výnimočný, v predošlých rokoch totiž využitie uhlia na výrobu elektriny obvykle mierne narastalo. Oba scenáre tiež predpokladajú každoročný 15 % nárast výroby elektriny zo solárnych a veterných elektrární, čo bolo v roku 2019 aj splnené. Aj napriek zvýšeniu výkonu boli náklady na výrobu elektriny z obnoviteľných zdrojov v tomto roku rekordne nízke.

## Poznámky o metodike

* Dataset obsahuje údaje z rokov 2000 – 2019 pre 224 krajín. V niektorých prípadoch boli dáta získané od národnych zdrojov (Čína, USA, India, EÚ a 15 ďalších väčších štátov), údaje pre ostatné štáty pochádzajú z [medzinárodnej dátovej sekcie amerického Ministerstva energetiky](https://www.eia.gov/international/data/world). V niektorých prípadoch boli dáta doplnené o ďalšie odhady (obvykle sa jednalo o produkciu elektriny podľa jednotlivých typov výroby v prípade dát pre ostatné štáty). Detailnejšiu metodológiu týchto odhadov a ďalších výpočtov popisuje príslušná časť správy.
* Údaje o emisiách v správe a v datasete sú priame emisie z výroby elektriny, nie emisie z celého životného cyklu. Nie sú v nich teda zahrnuté emisie z budovania zdrojov a infraštruktúry, emisie z ťažby a prepravy palív a pod.

## Poznámky o spracovateľovi

Ember (predtým nazývaný Sandbag) je nezávislý klimatický think-tank zameraný na prechod od uhlia k čistým zdrojom elektriny. Cieľom správy je predložiť analýzu aktuálnych trendov vo využití elektriny a zároveň tiež poskytnúť voľne prístupný súbor so zdrojovými dátami pre jednotlivé štáty. Správa sa zaoberá iba výrobou elektriny a nie celým energetickým sektorom, a preto nezahŕňa napr. spotrebu energie v doprave (benzín, nafta) alebo na vykurovanie (hlavne zemný plyn).
