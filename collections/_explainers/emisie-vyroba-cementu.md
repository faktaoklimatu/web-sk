---
layout:      explainer
title:       "Akú rolu hrajú emisie CO2 z výroby cementu v klimatickej zmene?"
slug:        "emisie-vyroba-cementu"
published:   2021-11-11
author:      "Ondráš Přibyla"
weight:      73
tags-scopes: [ svet ]
tags-topics: [ emisie ]
cover-source-author: "Gavin Houtheusen/Department for International Development"
cover-source-license: "CC BY 3.0"
cover-source-license-url: "https://creativecommons.org/licenses/by/3.0/deed.en"
cover-source-text: "Wikimedia Commons"
cover-source-url: "https://commons.wikimedia.org/wiki/File:Factory_of_National_Cement_Share_Company.jpg"
perex:       "Keby bol cementársky priemysel štátom, boli by jeho emisie tretie najväčšie na svete, hneď po Číne a USA. V roku 2015 vyprodukovala výroba cementu približne 2,8 miliárd ton CO<sub>2</sub>, teda asi 8 % svetových emisií. To je zhruba štyrikrát viac ako letecká doprava. Môžeme očakávať, že vďaka rozvoju miest bude dopyt po cemente a betóne vo svetovom meradle ďalej narastať. Pre naplnenie cieľov Parížskej dohody bude zároveň nutné dramaticky znížiť emisie z výroby cementu, čo sa zatiaľ príliš nedarí."
---

{% include preview-box.html
    class="highlight-text-box"
    text="**Cement** vs. **Betón**: Betón je zmes piesku, vody a cementu, ktorý pri tuhnutí zlepí zrná piesku. Cement samotný je zmesou oxidu vápenatého (CaO) a oxidu kremičitého (Si<sub>2</sub>O), podrobnosti viď česká [Wikipédia](https://cs.wikipedia.org/wiki/Cement#Slo%C5%BEen%C3%AD_cementu).
"
%}

## Prečo výroba cementu produkuje toľko CO<sub>2</sub>?

**Výroba jednej tony cementu vytvorí približne 1 - 1,2 tony CO<sub>2</sub>**. Oxid uhličitý pritom vzniká dvomi spôsobmi: jednak ako produkt chemickej reakcie, a jednak pri spaľovaní uhlia alebo plynu pri zahrievaní. Cement sa vyrába v peciach zahrievaním zmesi rozomletého vápenca a ílu na teploty okolo 1450 °C. Pôsobením tepla sa vápenec rozkladá na oxid vápenatý a oxid uhličitý a táto chemická reakcia je zodpovedná približne za polovicu emisií CO<sub>2</sub> z výroby cementu:

{% include figure.html
    name="vzorec.svg"
    alt="CaCO3 + teplo ⟶ CaO + CO2"
%}

Druhá polovica emisií z výroby cementu je dôsledkom spaľovania uhlia alebo plynu pri zahrievaní. Zatiaľ čo zahrievanie je možné vykonávať i s omnoho nižšími emisiami, napríklad spaľovaním vodíka, **oxid uhličitý z chemickej reakcie prakticky nie je možné znížiť. Preto je dekarbonizácia výroby cementu taká náročná**.

{% include figure.html
    name="diagram.svg"
    alt="Asi polovica emisií vzniká pri výrobe tepla pre chemickú reakciu, druhá polovica pri samotnej reakcii."
%}

## Neviaže sa CO<sub>2</sub> pri tuhnutí betónu späť?

Predstava, že sa pri tuhnutí viaže CO<sub>2</sub> späť do betónu, je častý omyl. Pre vysvetlenie je potrebné rozlišovať medzi maltou a betónom, ktorých tuhnutie sú dva veľmi odlišné procesy. **Malta** je zmes haseného vápna Ca(OH)<sub>2</sub> s vodou a pieskom a [tuhnutie malty](https://sk.wikipedia.org/wiki/Malta_(stavebn%C3%ADctvo)) spočíva vo viazaní CO<sub>2</sub> zo vzduchu a premene haseného vápna na vápenec. **Tuhnutie betónu** je ale iný a v istom zmysle zložitejší proces – nespôsobuje ho reakcia so vzduchom, ale reakcia s vodou, pri ktorej vznikajú tzv. [hydratačné produkty](http://homel.vsb.cz/~khe0007/Predmety/Stavebni%20hmoty/Prednaska_c.6.pdf), teda zlúčeniny obsahujúce chemicky viazanú kryštalickú vodu – preto je možné pracovať s betónom aj pod vodou. Tieto hydratačné produkty sú vo vode nerozpustné a veľmi pevné. K viazaniu CO<sub>2</sub> pri tomto procese nedochádza a stuhnutý betón takmer vôbec neobsahuje vápenec.

K veľmi slabému viazaniu CO<sub>2</sub> zo vzduchu dochádza až pri zvetrávaní betónu, kedy pôsobením vody a oxidu uhličitého vzniká, najmä na povrchu betónu, vápenec. Zvetrávanie ale zhoršuje kvalitu betónu a preto sa mu snažíme zabrániť.

## Ktoré štáty vyrábajú najviac betónu?

V súčasnej dobe je najväčším výrobcom cementu Čína, kde sa vyrába približne 60 % svetovej produkcie. To je ale dôsledok pomerne nedávneho vývoja – ešte v roku 1990 Čína vyrábala menej ako štvrtinu svetovej produkcie. Ďalší významný producenti cementu sú India, USA a Európska únia. Zatiaľ čo v USA a EÚ výroba cementu postupne klesá, v Indii a ďalších rozvíjajúcich sa ekonomikách očakávame ďalší rast.

{% include figure.html
    name="vyroba-svet.svg"
    alt="V roku 2018 sa vo svete vyrobili asi 4 miliardy ton cementu."
%}

## KOĽKO EMISIÍ POCHÁDZA Z PRODUKCIE CEMENTU NA SLOVENSKU?

V roku 2018 vzniklo v Slovenskej republike kvôli produkcii cementu celkom asi 2,7 miliónov ton CO<sub>2</sub>, čo je približne 6,3 % z celkových emisií skleníkových plynov v SR. To je porovnateľné s ročnými emisiami stredne veľkej uhoľnej elektrárne a skoro trikrát viac ako emisie z leteckej dopravy. Tieto emisie sa v účtovníctve zaraďujú do dvoch rôznych kategórií: emisie z chemickej reakcie sa započítavajú ako **priemyselné procesy**, zatiaľ čo emisie spojené so zahrievaním sú zaradené v kategórii **spaľovanie v priemysle**.

{% include figure.html
    name="emise-cr.svg"
    alt="V roku 2018 sa vo svete vyrobili asi 4 miliardy ton cementu."
%}

## Je možné emisie z výroby cementu znížiť?

Ku zníženiu by samozrejme najviac prispel pokles spotreby cementu, teda menej stavieb z betónu. Dlhodobé scenáre vývoja však očakávajú, že dopyt po cemente vo svete narastie o 12 – 23 % do roku 2050, a to predovšetkým v dôsledku rozvoja krajín ako India, Indonézia či Brazília. Na druhú stranu, pre naplnenie Parížskej dohody a obmedzenie otepľovania na 2 °C musia emisie z výroby cementu klesnúť do roku 2050 asi o štvrtinu. Je teda možné znížiť celkové emisie z výroby, aj keď sa bude zvyšovať objem jeho výroby? Je možné uvažovať o kombinácii niekoľkých prístupov:

1. Zvýšenie efektivity spaľovania v peciach – odhaduje sa, že použitie najnovších technológií by mohlo znížiť emisnú intenzitu výroby na 0,8 ton CO<sub>2</sub> na tonu cementu.  
2. Použitie alternatívnych palív – vzhľadom k vysokej teplote nie je možné použiť k zohrievaniu elektrinu, do úvahy prichádza vodík alebo syntetické palivá z biomasy. V tejto oblasti môžeme v nasledujúcom desaťročí očakávať veľký pokrok, nie je ale jasné, ako rýchlo bude použitie alternatívnych palív škálovateľné.
3. Zníženie množstva CaO v cemente a jeho nahradenie inými zlúčeninami – aj tento prístup je oblasťou vývoja a experimentovania. Nemôžeme ale očakávať veľké zníženie emisnej intenzity výroby, pretože je potrebné zachovať materiálové vlastnosti betónu.
4. Zachytávanie uhlíka (carbon capture and storage, CCS) pri výrobe cementu – do technológie zachytávania uhlíka sa vkladajú veľké nádeje, existujú už aj testovacie projekty. Zatiaľ ale nie je jasné, aké drahé a škálovateľné bude toto riešenie, odborníci sa navyše v hodnotení potenciálu CCS veľmi rozchádzajú.

Výroba cementu sa preto radí k priemyselným procesom, ktorých emisie je síce možné znížiť, ale omnoho obtiažnejšie ako napríklad v energetike. Preto tiež scenáre dekarbonizácie ekonomiky, napr. [McKinsey: Net-zero Europe](https://www.mckinsey.com/business-functions/sustainability/our-insights/how-the-european-union-could-achieve-net-zero-emissions-at-net-zero-cost), očakávajú, že výroba cementu bude dekarbonizovaná ako jeden z posledných sektorov ekonomiky.

## Zdroje

* Carbon Brief: [Q&A: Why cement emissions matter for climate change](https://www.carbonbrief.org/qa-why-cement-emissions-matter-for-climate-change)
* [Materiály k prednáške o betóne](http://homel.vsb.cz/~khe0007/Predmety/Stavebni%20hmoty/Prednaska_c.6.pdf), VŠB – Technická univerzita Ostrava
* Robbie M. Andrew: [Global CO<sub>2</sub> emissions from cement production](https://essd.copernicus.org/articles/10/195/2018/essd-10-195-2018.pdf)
