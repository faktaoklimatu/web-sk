---
layout:     infographic
title:      "Výroba elektriny vo svetových regiónoch"
slug:       "elektrina-svet"
redirect_from: "/elektrina-svet"
published:  2021-03-01
weight:     80
tags-scopes: [ svet ]
tags-topics: [ energetika ]
caption:    "Vývoj celkovo vyrobenej elektriny vo svete podľa jednotlivých zdrojov v rokoch 2000 - 2019 vrátane údajov pre hlavné svetové regióny. Hodnoty sú uvádzané v TWh za rok."
data-our:   "https://docs.google.com/spreadsheets/d/1SQSnRSfTQ5HVxVJvwj4igfl22hyblYVjDo_INceKy4I"
data-orig:  [["Zdrojové dáta Ember", "https://ember-climate.org/project/data-global-electricity-review/"]]
---

## Ako čítať tento graf

* Graf znázorňuje **celosvetový vývoj celkovej vyrobenej elektriny v rokoch 2000 – 2019 podľa jednotlivých energetických zdrojov** a tiež porovnanie s vybranými svetovými regiónmi. Hodnoty sú uvádzané v <glossary id="w">TWh</glossary> vyrobenej elektriny za rok.
* Svetové regióny sú rozdielne veľké a produkujú rôzne množstvo elektriny, preto vertikálna os nie je znázornená. Celkové množstvo elektriny vyrobenej na začiatku a na konci sledovaného obdobia udávajú priamo hodnoty v grafe. Percentuálne hodnoty pod názvami regiónov udávajú **podiel na celkovom množstve globálne vyrobenej elektriny v roku 2019**.
* Graf umožňuje porovnanie regiónov z hľadiska vývoja v danom období a zdrojov využívaných na výrobu elektriny. Celkové množstvo vyrobenej elektriny v jednotlivých regiónoch samozrejme závisí na veľkosti populácie týchto regiónov, preto priame porovnanie celkových hodnôt nie je zmysluplné. <!-- Porovnanie regiónov z hľadiska množstva vyrobenej elektriny prepočítanej na osobu znázorňuje doplňujúca infografika [Výroba elektriny na osobu vo svetových regiónoch](/infografiky/elektrina-na-osobu-svet). -->

## Komentáre ku grafu

* V danom období celosvetovo došlo k **zvýšeniu výroby elektriny z 14 776 TWh v roku 2000 na 25 821 TWh v roku 2019, teda k zvýšeniu výroby o 75 %**. Zároveň v tomto období došlo k nárastu populácie o viac než 25 % (o 1,6 miliardy obyvateľov), v prepočte na osobu sa teda výroba elektriny zvýšila o 39 %.
* Z grafu je zrejmé, že došlo k zvýšeniu výroby v prípade všetkých zdrojov elektrickej energie s výnimkou jadrových. Došlo však k zmenám v relatívnom zastúpení jednotlivých zdrojov výroby elektriny: podiel uhlia na výrobe elektriny mierne klesol (z 37,9 % na 35,2 %) a podiel jadra klesol ešte výraznejšie (z 16,9 % na 10,5 %). Naopak, došlo k zvýšeniu podielu zemného plynu (z 18,2 % na 23,5 %) a obnoviteľných zdrojov (z 19,5 % na 27,3 %), predovšetkým vďaka rozvoju veterných a solárnych elektrární).
* Graf zobrazuje vyrobenú, nie skutočne spotrebovanú elektrinu v jednotlivých regiónoch. Vo veľkých regiónoch v grafe je však dovoz a vývoz prakticky zanedbateľný - pri všetkých regiónoch je nižší ako 1 %. Preto je pri svetových regiónoch zjednodušene možné vnímať ich výrobu elektriny ako ich spotrebu.
* Je zrejmé, že **k rozvoju využívania obnoviteľných zdrojov dochádza vo všetkých regiónoch, avšak rozdielnym tempom**. Kým v niektorých regiónoch skutočne dochádza k nahrádzaniu fosílnych zdrojov elektriny novými obnoviteľnými, v iných regiónoch výroba elektriny z uhlia a iných fosílnych zdrojov stále narastá, pretože kapacity obnoviteľných zdrojov nestačia pokryť zvyšujúci sa dopyt.
  * V **Európskej únii** sa celková výroba elektriny len mierne zvýšila (predovšetkým v prvej dekáde sledovaného obdobia) a dochádza pri nej k výraznému nahrádzaniu uhlia obnoviteľnými zdrojmi. Množstvo elektriny vyrobenej z uhlia pokleslo z 920 TWh v roku 2000 na 465 TWh v roku 2019, množstvo elektriny z obnoviteľných zdrojov vzrástlo z 450 TWh v roku 2000 (z toho 387 TWh z vodných elektrární) na 1136 TWh v roku 2019 (z toho 354 TWh z vodných elektrární; došlo predovšetkým k výraznému rozvoju veterných elektrární).
  * Výroba elektriny v **USA** sa tiež počas daného obdobia zvýšila, ale rástla nižším tempom, než bol rast populácie. Spotreba elektriny na osobu v USA preto mierne klesla. Napriek tomu je však stále takmer štvornásobná oproti svetovému priemeru. Od roku 2007 vo výrobe elektriny dochádza k poklesu podielu uhlia, ktoré je však nahrádzané predovšetkým zemným plynom a v menšej miere obnoviteľnými zdrojmi.
  * V **Číne** sa medzi rokmi 2000 a 2019 výroba elektriny zvýšila päťnásobne a v roku 2019 Čína vyrobila takmer rovnaké množstvo elektriny ako EÚ a USA dohromady. Čína má však výrazne vyšší počet obyvateľov, preto je v nej spotreba elektriny na osobu stále nižšia ako v EÚ alebo v USA. V Číne došlo k navyšovaniu kapacít všetkých zdrojov výroby elektriny, no napriek tomu je uhlie v Číne stále dominujúcim zdrojom. V roku 2000 bol podiel uhlia pri výrobe elektriny 78 %, v roku 2019 už len 62 %. V absolútnom množstve však došlo k navýšeniu výroby z uhlia z 1034 TWh na 4560 TWh.
  * V **Indii** sa množstvo vyrobenej elektriny v danom období takmer strojnásobilo, podiel uhlia sa však nezmenil a tvorí 72 %. India vyrába len približne pätinu elektriny v porovnaní s Čínou, hoci má takmer porovnateľnú populáciu. Je veľmi pravdepodobné, že indická výroba elektriny rýchlo porastie aj v nasledujúcich dekádach.
  * **Ostatné štáty** sveta predstavujú veľmi rôznorodú skupinu. V niektorých štátoch výroba elektrickej energie na osobu prevyšuje USA (napríklad v Kanade alebo v ropných štátoch Blízkeho východu), zároveň v mnohých iných je nižšia ako v Indii (spravidla v afrických a niektorých ázijských štátoch). Spotreba elektriny na osobu v ostatných štátoch je v priemere oveľa nižšia ako vo všetkých ostatných regiónoch s výnimkou Indie. Celková výroba elektriny sa zvýšila o 58 %, podiel uhlia sa prakticky nezmenil a zostáva približne na 21 %.
* Hoci je **uhlie len jedným z fosílnych palív, jeho spaľovanie uvoľňuje najviac emisií v prepočte na získanú energiu**. Napríklad zemný plyn uvoľňuje približne len [polovičné množstvo](https://www.ipcc.ch/site/assets/uploads/2018/02/ipcc_wg3_ar5_annex-iii.pdf) skleníkových plynov na jednotku energie oproti uhliu (najmä hnedému). Preto je znižovanie podielu uhlia pri výrobe elektrickej energie z pohľadu klímy dôležitejšie ako znižovanie podielu ostatných fosílnych palív.
* V roku 2019 celosvetová výroba elektriny z uhlia mierne klesla – z 9341 TWh v roku 2018 na 9083 TWh v roku 2019. Vzhľadom k trendu z predchádzajúcich rokov, ktorý je viditeľný v grafike, sa však jedná skôr o jednorazový pokles spôsobený nižším rastom HDP a miernejšou zimou v Európe a v USA. Napriek prísľubom mnohých štátov o znižovaní podielu uhlia pri výrobe elektriny nie je jasné, či bude globálny podiel uhlia v budúcich rokoch skutočne klesať.
* Elektrina predstavuje len časť z celkovej spotreby energií, graf napríklad nezahŕňa väčšinu energie spotrebovanej na dopravu či vykurovanie (pretože ide o priame spaľovanie fosílnych palív, nie o výrobu elektriny).
* Do grafu nie sú zahrnuté niektoré ďalšie obnoviteľné zdroje s marginálnym podielom na výrobe (napríklad geotermálna energia). Celosvetovo sa jedná o 0,4 % výroby elektriny.

## Zdroj dát

* Infografika je založená na údajoch od organizácie [Ember](https://ember-climate.org/) (predtým nazývanej Sandbag). Ide o nezávislý klimatický think-tank zameraný na podporu prechodu od uhlia k čistým zdrojom elektriny.
* Ember vychádza predovšetkým z údajov Eurostatu pre Európsku úniu; pre USA, Čínu, Indiu a ďalšie väčšie štáty z národných databáz; pre ostatné štáty sveta z medzinárodnej dátovej sekcie amerického Ministerstva energetiky.
<!-- * Jednou z hlavných činností think-tanku Ember je publikovanie správ o výrobe elektriny v Európskej únii, v roku 2020 publikoval tiež správu o globálnej výrobe elektriny, ktorej zhrnutie nájdete [v sekcii Štúdie](/studie/2020-globalna-sprava-o-elektrine). Táto infografika vychádza predovšetkým z datasetu, ktorý bol prílohou tejto správy. -->
