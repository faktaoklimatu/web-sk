---
layout:        infographic
title:         "Čo je Fit for 55"
slug:          "fit-for-55"
redirect_from: "/fit-for-55"
published:     2023-06-13
weight:        93
tags-scopes:   [ eu ]
tags-topics:   [ opatrenia, ekonomika ]
caption:       "Fit for 55 je balík legislatívnych návrhov Európskej komisie, ktorých cieľom je znížiť do roku 2030 európske emisie skleníkových plynov o 55 % v porovnaní s rokom 1990. Tento cieľ je medzikrokom k dosiahnutiu uhlíkovej neutrality do roku 2050, ku ktorej sa Európska únia právne zaviazala."
---

{% include preview-box.html
    title="Čo je obsahom jednotlivých opatrení v balíčku Fit for 55?"
    text="V súvisiacej infografike stručne rozoberáme obsah jednotlivých legislatívnych návrhov z balíku."
    slug="fit-for-55-opatrenia"
%}

Balíček legislatívnych návrhov [Fit for 55](https://eur-lex.europa.eu/legal-content/SK/TXT/?uri=CELEX%3A52021DC0550), ktorý podporuje **zníženie emisií skleníkových plynov o 55 % do roku 2030 oproti roku 1990**, predstavila Európska komisia v júli 2021. Balík obsahuje návrhy na úpravu existujúcich smerníc a nariadení, ako aj úplne nové legislatívne návrhy zamerané na oblasti ako obchodovanie s emisiami (EU ETS), kompenzáciu uhlíka na hraniciach, energetiku a palivá či využívanie pôdy a lesné hospodárstvo. V neposlednom rade prináša podporné opatrenia s cieľom urobiť transformáciu sociálne spravodlivejšou. Navrhované opatrenia by mali priniesť nové príležitosti pre investície, inovácie a tvorbu pracovných miest.[^fit-for-55]

Niektoré legislatívne návrhy v balíku už boli schválené (napr. reforma systému obchodovania s emisnými kvótami) a vstúpili do platnosti, pričom o značnej časti z nich sa rokovalo počas českého predsedníctva v Rade EÚ, ktoré sa uskutočnilo v druhej polovici roka 2022. Niektoré z nich ešte čakajú na prerokovanie v Európskom parlamente a Rade Európskej únie, t. j. za účasti ministrov národných vlád a národných pracovných skupín. Očakáva sa, že rokovania o konečnej podobe legislatívy by mohli trvať až do roku 2024.[^fit-for-55-q-a]

## Kontext vzniku

Fit for 55 je súčasťou širšej stratégie Európskej únie (EÚ) na dosiahnutie **<glossary id="carbon-neutrality">uhlíkovej (klimatickej) neutrality</glossary>** do roku 2050 známej jko [**Európska zelená dohoda (*European Green Deal*)**](https://commission.europa.eu/strategy-and-policy/priorities-2019-2024/european-green-deal_sk). Zelenú dohodu predstavila Európska komisia v roku 2019 a následne ju v roku 2020 schválili členské štáty. V lete 2021 nadobudol platnosť [**Európsky právny predpis v oblasti klímy**](https://eur-lex.europa.eu/legal-content/SK/TXT/?uri=CELEX%3A32021R1119), známy aj ako európsky klimatický zákon (*European Climate Law*), ktorým sa dosiahnutie uhlíkovej neutrality do roku 2050 stalo právne záväzným. Tento zákon obsahuje aj strednodobý cieľ, ktorý zaväzuje EÚ znížiť do roku 2030 emisie skleníkových plynov o 55 % v porovnaní s rokom 1990, čo má zabezpečiť práve balík Fit for 55 (voľne preložené ako „pripravení na 55 %“).

**Aby sa globálne oteplenie udržalo pod 1,5 °C** v porovnaní s predindustriálnym obdobím, **treba do roku 2030 znížiť celosvetovo emisie skleníkových plynov na polovicu**, nielen v EÚ. Európska únia (EU-27, bez Spojeného kráľovstva) sa v roku 2020 podieľala na týchto emisiách 7,5 %. V absolútnom vyjadrení vypustili krajiny EÚ v tom istom roku 2,6 miliardy ton CO<sub>2</sub>, čím sa zaradili na tretie miesto za Čínu a USA.[^emisie-co2]

Hoci Európsku úniu a svet čaká pravdepodobne najväčšia hospodárska a spoločenská transformácia v histórii, podľa údajov Eurobarometra z roku 2021 väčšina občanov a občianok EÚ (93 %) považuje zmenu klímy za vážny problém. Na Slovensku je to 95 %. Zároveň 88 % Slovákov a Sloveniek súhlasí s tvrdením "Mali by sme znížiť emisie skleníkových plynov na minimum a zároveň kompenzovať zvyšné emisie napríklad rozšírením lesných porastov, aby sa hospodárstvo EÚ stalo do roku 2050 klimaticky neutrálnym."[^eurobarometer]

## Princípy

Navrhované opatrenia v balíku Fit for 55 stoja na týchto princípoch:

* **Primeranosť a účinnosť opatrení** – navrhované opatrenia sú založené na trhových mechanizmoch a reguláciách.

* **Znečisťovateľ platí** – firmy znášajú náklady na emisie, ktoré produkujú, čo ich motivuje k zavádzaniu čistých technológií. Túto zásadu podporuje najmä systém obchodovania s emisiami. Viac informácií o emisných kvótach nájdete v našom [texte](/explainery/emisne-povolenky-ets).

* **Solidarita** – cielená a systematická podpora skupín ľudí, ktoré môžu byť opatreniami (napr. zdražovaním energií, stratou zamestnania a pod.) neúmerne postihnuté.

## Konkrétne návrhy opatrení

{% include preview-box.html
    title="Ako fungujú európske emisné povolenky?"
    text="V článku popisujeme kontext vzniku a účel obchodovania s emisnýmí kvótami."
    slug="emisne-povolenky-ets"
%}

Jednotlivé navrhované opatrenia je možné rozdeliť do troch skupín. Prvú skupinu tvoria tzv. **trhové mechanizmy**, medzi ktoré patrí najmä európsky **systém obchodovania s emisnými kvótami** (EU ETS), do ktorého Komisia navrhuje zahrnúť ďalšie odvetvia (námorná doprava, cestná doprava a budovy), rozšíriť kvóty pre leteckú dopravu a rýchlejšie znižovať ich množstvo v obehu. Komisia zároveň ustanovuje, že členské štáty budú povinné použiť všetky výnosy z kvót na opatrenia v oblasti zmeny klímy (predtým to bolo 50 %). Komisia tiež navrhuje zaviesť mechanizmus **kompenzácie uhlíka na hraniciach** (*Carbon Border Adjustment Mechanism*, CBAM), ktorý by mal zabezpečiť spoplatnenie dovozu komodít s vysokým obsahom uhlíka. Týkalo by sa to najmä napríklad cementu alebo ocele, aby dovozcovia z tretích krajín platili rovnaké poplatky za emisie ako výrobcovia v EÚ. Tento dovoz v súčasnosti predstavuje 2 % celkového dovozu. Dovozcovia do EÚ by si preto museli kupovať certifikáty podľa emisnej náročnosti komodít (ak ich už nezaplatili v tretej krajine). Tieto opatrenia odrážajú zásadu **znečisťovateľ platí**.

Ďalší súbor opatrení spadá pod **ciele a regulácie**, kam patrí revízia existujúcej **smernice o obnoviteľných zdrojoch energie**, podľa ktorej by sa mal zvýšiť ich požadovaný podiel na výrobe energie na 40 % do roku 2030, a **smernica o energetickej efektívnosti**, ktorá upravuje cieľ znížiť spotrebu primárnej energie na 39 % v porovnaní s očakávanými hodnotami v roku 2030. Medzi ďalšie návrhy patria **prísnejšie emisné predpisy pre osobné automobily a dodávky**, budovanie **novej infraštruktúry pre alternatívne palivá** a **iniciatíva za udržateľnejšie letecké palivá** a **čistejšie námorné palivá**. Súčasťou balíka je aj **revízia nariadenia o spoločnom úsilí**, ktorá zvyšuje cieľ zníženia emisií v sektoroch mimo systému EU ETS o 40 % do roku 2030 v porovnaní s rokom 2005. Ďalšie návrhy sa týkajú **stratégie lesného hospodárstva EÚ** a **revízie nariadenia o využívaní pôdy a lesníctve**. Podrobnejšie informácie o stratégii EÚ v oblasti lesného hospodárstva nájdete v našom (českom) [texte](https://faktaoklimatu.cz/explainery/lesnicka-strategie-eu). V decembri 2021 Komisia predstavila návrhy zamerané na **energetickú náročnosť budov**, **znižovanie emisií v metánu v energetike** a **vnútorný trh s obnoviteľnými plynmi, zemným plynom a s vodíkom**.

Tretiu skupinu návrhov tvoria **podporné opatrenia**. S cieľom zabezpečiť sociálne spravodlivú a solidárnu transformáciu Komisia navrhla vytvoriť nový **Sociálny klimatický fond**, ktorého prostriedky budú slúžiť pre skupiny obyvateľov, ktoré budú v dôsledku hospodárskej transformácie zraniteľnejšie. Časť príjmov fondu budú tvoriť výnosy z obchodovania s emisnými kvótami a časť príspevky členských štátov. Solidarita je zameraná aj na krajiny s vyššou závislosťou od fosílnych palív a nižším HDP, pre ktoré budú k dispozícii zdroje z posilneného **Modernizačného fondu** a **Inovačného fondu**.

Ako uvádza Komisia,[^fit-for-55] legislatívne návrhy vychádzajú z analýzy posúdenia vplyvov, ktorá ukazuje, že "prílišné spoliehanie sa na posilnené regulačné politiky by viedlo k zbytočne vysokému ekonomickému zaťaženiu, zatiaľ čo samotné stanovovanie cien uhlíka by neodstránilo pretrvávajúce zlyhania trhu a netrhové prekážky". Balík preto pozostáva z kombinácie trhových mechanizmov a regulácií, ako aj nevyhnutných podporných opatrení. Vo väčšine prípadov návrhy nezahŕňajú jednu konkrétnu technológiu, ale spravidla podporujú celý rad technológií, prípadne stanovujú len cieľ a spôsob jeho dosiahnutia nechávajú otvorený.

Nižšie uvádzame prehľad opatrení vrátane odkazov na verziu legislatívnych návrhov Európskej komisie (niekde sa jedná o schválenú verziu, inde o návrh, ktorý sa stále prejednáva alebo čaká na prejednanie) aktuálnu v júli 2023:

### Trhové mechanizmy

#### Emisné kvóty

* [Revízia európskeho systému obchodovania s emisnými kvótami](https://eur-lex.europa.eu/legal-content/SK/TXT/?uri=celex%3A32023L0959) (*European Emissions Trading System*, EU ETS) vrátane zahrnutia námornej dopravy do doterajšieho systému a vznik nového systému pre cestnú dopravu a budovy (tzv. EU ETS 2)[^reforma-eu-ets] {% include includes-local/fit-for-55-icon.html status="done" %}
* [Revízia obchodovania s emisnými kvótami v leteckej doprave](https://eur-lex.europa.eu/legal-content/SK/TXT/?uri=celex%3A32023L0958)

#### Iné trhové mechanizmy

* [Kompenzácia uhlíka na hraniciach](https://eur-lex.europa.eu/legal-content/SK/TXT/?uri=celex%3A32023R0956) (*Carbon Border Adjustment Mechanism*, CBAM) {% include includes-local/fit-for-55-icon.html status="done" %}
* [Revízia smernice o zdaňovaní energie](https://eur-lex.europa.eu/legal-content/SK/TXT/?uri=CELEX%3A52021PC0563) (*Energy Taxation Directive*, ETD) {% include includes-local/fit-for-55-icon.html status="inprogress" %}

### Ciele a regulácie

#### Záväzky na zníženie emisií (v sektoroch, na ktoré sa nevzťahujú trhové mechanizmy)

* [Revízia nariadenia o spoločnom úsilí](https://eur-lex.europa.eu/legal-content/SK/TXT/?uri=celex%3A32023R0857) {% include includes-local/fit-for-55-icon.html status="done" %}

#### Energetika

* [Revízia smernice o obnoviteľných zdrojoch energie](https://eur-lex.europa.eu/legal-content/SK/TXT/?uri=CELEX%3A52021PC0557) (*Renewable Energy Directive*, RED)[^red] {% include includes-local/fit-for-55-icon.html status="inprogress" %}
* [Revízia nariadenia o znižovaní emisií metánu v odvetví energetiky a o zmene nariadenia (EÚ) 2019/942](https://eur-lex.europa.eu/legal-content/SK/TXT/?uri=CELEX%3A52021PC0805) {% include includes-local/fit-for-55-icon.html status="inprogress" %}
* [Revízia nariadenia o vnútornom trhu s obnoviteľnými plynmi a zemným plynom a s vodíkom](https://eur-lex.europa.eu/legal-content/EN/TXT/?uri=COM%3A2021%3A804%3AFIN) {% include includes-local/fit-for-55-icon.html status="inprogress" %}
* [Revízia smernice o spoločných pravidlách pre vnútorný trh s obnoviteľnými plynmi, zemným plynom a s vodíkom](https://eur-lex.europa.eu/legal-content/EN/TXT/?uri=COM%3A2021%3A803%3AFIN) {% include includes-local/fit-for-55-icon.html status="inprogress" %}

#### Energetická účinnosť

* [Revízia smernice o energetickej účinnosti](https://eur-lex.europa.eu/legal-content/SK/TXT/?uri=CELEX%3A52021PC0558) (*Energy Efficiency Directive*, EED)[^eed] {% include includes-local/fit-for-55-icon.html status="inprogress" %}
* [Revízia smernice o energetickej hospodárnosti budov](https://eur-lex.europa.eu/legal-content/SK/TXT/?uri=COM%3A2021%3A802%3AFIN) (*Energy Performance of Buildings Directive*, EPBD) {% include includes-local/fit-for-55-icon.html status="inprogress" %}

#### Doprava

* [Prísnejšie emisné predpisy pre osobné automobily a dodávky](https://eur-lex.europa.eu/legal-content/SK/TXT/?uri=celex%3A32023R0851) {% include includes-local/fit-for-55-icon.html status="done" %}
* [Nová infraštruktúra pre alternatívne palivá](https://eur-lex.europa.eu/legal-content/SK/TXT/?uri=CELEX%3A52021PC0559) {% include includes-local/fit-for-55-icon.html status="inprogress" %}
* [Iniciatíva ReFuelEU za udržateľnejšie letecké palivá](https://eur-lex.europa.eu/legal-content/SK/TXT/?uri=CELEX%3A52021PC0561) {% include includes-local/fit-for-55-icon.html status="inprogress" %}
* [Iniciatíva za čistejšie námorné palivá FuelEU](https://eur-lex.europa.eu/legal-content/SK/TXT/?uri=CELEX%3A52021PC0562) {% include includes-local/fit-for-55-icon.html status="inprogress" %}

#### Krajina a ekosystémy

* [Stratégia lesného hospodárstva EÚ](https://eur-lex.europa.eu/legal-content/SK/TXT/?uri=CELEX%3A52021DC0572) {% include includes-local/fit-for-55-icon.html status="done" %}
* [Revízia nariadenia o využívaní pôdy a lesníctve](https://eur-lex.europa.eu/legal-content/SK/TXT/?uri=celex%3A32023R0839) {% include includes-local/fit-for-55-icon.html status="done" %}

### Podporné opatrenia

* Zriadenie [Sociálneho klimatického fondu](https://eur-lex.europa.eu/legal-content/SK/TXT/?uri=celex%3A32023R0955) {% include includes-local/fit-for-55-icon.html status="done" %}
* Posilnenie [Modernizačného fondu](https://www.minzp.sk/klima/modernizacny-fond/) a [Inovačného fondu](https://www.minzp.sk/klima/inovacny-fond/) prostredníctvom [reformy EU ETS](https://eur-lex.europa.eu/legal-content/SK/TXT/?uri=celex%3A32023L0959)[^reforma-eu-ets] {% include includes-local/fit-for-55-icon.html status="done" %}

Viac informácií o jednotlivých opatreniach nájdete v našej infografike [Fit for 55: prehľad navrhovaných opatrení](/infografiky/fit-for-55-opatrenia).

## Zdroje a poznámky

### Na koho sa ďalej obrátiť

Balíčkom Fit for 55 sa viac zaoberá napríklad [Klimatická koalícia](https://klimatickakoalicia.sk/kontakty/).

### Zdroje

[^fit-for-55]: [„Fit for 55": plnenie cieľa EÚ v oblasti klímy do roku 2030 na ceste ku klimatickej neutralite](https://eur-lex.europa.eu/legal-content/SK/TXT/?uri=CELEX%3A52021DC0550)

[^fit-for-55-q-a]: Carbon Brief: [Q&A: How ‘Fit for 55’ reforms will help EU meet its climate goals](https://www.carbonbrief.org/qa-how-fit-for-55-reforms-will-help-eu-meet-its-climate-goals)

[^emisie-co2]: Our World in Data: [CO<sub>2</sub> emissions by region](https://ourworldindata.org/co2-emissions#co2-emissions-by-region)

[^eurobarometer]: [Eurobarometer 2021](https://climate.ec.europa.eu/system/files/2021-06/sk_climate_2021_sk.pdf). Percento tých, ktorí vnímajú zmenu klímy ako závážny problém, zahŕňa respondentov a respondentky, ktorí ju vnímajú ako *veľmi* nebo *dosť* závažný problém. Percento súhlasiacich s výrokom zahŕňa respondentov a respondentky, ktorí s ním *rozhodne* alebo *skôr* súhlasia.

[^reforma-eu-ets]: Nasledujúce opatrenia sú súčasťou jednej smernice: revízia doterajšieho systému EU ETS, jeho rozšírenie o námornú dopravu, vznik nového systému EU ETS 2 pre cestnú dopravu a budovy a posilnenie Modernizačného a Inovačného fondu.

[^red]: V marci 2023 došlo medzi Parlamentom, Radou a Komisiou EÚ k [predbežnej dohode](https://www.consilium.europa.eu/sk/press/press-releases/2023/03/30/council-and-parliament-reach-provisional-deal-on-renewable-energy-directive/) o podobe smernice, pričom sa očakáva, že by mala čoskoro vstúpiť do platnosti.

[^eed]: V marci 2023 došlo medzi Parlamentom, Radou a Komisiou EÚ k [predbežnej dohode](https://www.consilium.europa.eu/sk/press/press-releases/2023/03/10/council-and-parliament-strike-deal-on-energy-efficiency-directive/) o podobe smernice, pričom sa očakáva, že by mala čoskoro vstúpiť do platnosti.
