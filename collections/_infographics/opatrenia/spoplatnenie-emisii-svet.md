---
layout:     infographic
title:      "Spoplatnenie emisií: rozšírenie vo svete"
slug:       "spoplatnenie-emisii-svet"
redirect_from: "/spoplatnenie-emisi-svet"
published:  2021-10-24
weight:     95
tags-scopes: [ svet ]
tags-topics: [ opatrenia, ekonomika ]
caption:    Spoplatnenie emisií skleníkových plynov nie je len doménou Európskej únie – mnoho krajín sveta má zavedenú uhlíkovú daň alebo systém emisných povoleniek.
data-our:   "https://docs.google.com/spreadsheets/d/1uviqyDXF48fg49m9MKZV-ghN_nmoteMqfFgt01ouqjg/edit?usp=sharing"
data-orig:	[ [ "Zpráva WBG", "https://openknowledge.worldbank.org/handle/10986/31755" ] ]
---
## Ako čítať infografiku?

Táto infografika zobrazuje **celkové množstvo emisií pre danú krajinu** alebo región vyjadrené ako veľkosť plochy kruhu. Farebný výsek udáva **množstvo emisií, ktoré sú pokryté uhlíkovou daňou alebo systémom emisných povoleniek**; zatiaľčo farba, prípadne kombinácia farieb, zodpovedá **typu implementovaného opatrenia**. Symboly ilustrujú **hospodárske odvetvia, ktoré spadajú pod dané opatrenia**.

Plocha najväčšieho kruhu (Čína) zodpovedá množstvu 12,4 Gt <glossary id="co2eq">CO<sub>2</sub>eq</glossary> a veľkosť najmenšieho kruhu (Švajčiarsko) množstvu 0,05 Gt CO<sub>2</sub>eq. Jednotlivé opatrenia boli rozdelené na systémy obchodovania s emisiami (ETS, Emission Trading System) a uhlíkovú daň v závislosti na tom, ako v skutočnosti fungujú. **Prístupy k spoplatneniu emisií uhlíka sa v posledných rokoch vyvíjajú** a niektoré z nich nie je možné zaradiť priamo do niektorej z kategórií, ktoré tu popisujeme. Autori pripúšťajú, že je možné použiť inú kategorizáciu.

### Podrobnejšie k jednotlivým štátom

* Kanadské opatrenia zahŕňajú obidve zložky federálneho systému (ETS aj uhlíkovú daň) a tiež provinčné opatrenia spoplatňujúce uhlíkové emisie.
* RGGI (Regional Greenhouse Gas Initiative) bolo prvým opatrením spoplatňujúcim skleníkové plyny v Spojených štátoch, dnes je v ňom zapojených desať severovýchodných štátov.
* Európsky systém obchodovania s emisiami zahŕňa tiež Nórsko, Island a Lichtenštajnsko. Okrem plošného ETS implementovali niektoré z krajín EÚ aj uhlíkovú daň.
* Japonský systém zahrňuje ETS prefektúry Satiama a tokijský ETS.
* V Číne od začiatku roka 2021 funguje národný ETS, ktorý je najväčší na svete a pokrýva približne 40 % čínskych emisií. Predtým v Číne fungovalo 8 menších pilotných ETS.

## Štúdie, z ktorých infografika vychádza

Infografiku sme prebrali zo [štúdie](https://openknowledge.worldbank.org/handle/10986/31755), ktorú v roku 2019 zverejnila skupina pre globálne klimatické zmeny organizácie World Bank Group. **Štúdia mapuje 57 iniciatív pre spoplatnenie emisií na štátnych a oblastných úrovniach a popisuje, ktoré krajiny si volia aké opatrenia a akým spôsobom ich implementujú.** Najdôležitejšie závery štúdie:

* Iniciatívy na spoplatnenie emisií skleníkových plynov pokrývajú **20 % celosvetových emisí**.
* Počet iniciatív rýchlo rastie, 38 z nich bolo implementovaných v posledných 10 rokoch.
* 51 % z pokrytého množstva emisií sa pohybuje pod úrovňou 10 $ za tonu ekvivalentu CO<sub>2</sub>, pričom **cena, ktorá by viedla k naplneniu cieľov Parížskej klimatickej dohody, je 40 – 80 $** za tonu CO<sub>2</sub>eq (v závislosti na lokalite), čo vo výsledku splňuje iba  5 % zo zahrnutých emisií. Najvyššiu jednotkovú cenu zaviedlo Švédsko – 127 $ za tonu CO<sub>2</sub>eq.
* Štúdia sa venuje aj tzv. implicitnému spoplatneniu emisií, v čom je zahrnuté napríklad vyššie zdanenie fosílnych palív. Celkový podiel emisií pokrytých nejakou legislatívou je teda ešte o niečo vyšší ako uvedených 20 %.

Zhrnutie štúdie môžete tiež vidieť v krátkom [rozhovore](https://www.youtube.com/watch?v=jBcpZahjKcE) s Celine Ramstein, jednou z autoriek štúdie.

## Čo prináša táto infografika do diskusie?

Opatrenia pre spoplatnenie emisií sú všeobecne považované za efektívny nástroj pre dosiahnutie klimatických cieľov. Bez kontextu a súvislostí je ale ťažké vidieť, ako sú už tieto opatrenia vo svete rozšírené a ktoré krajiny zatiaľ žiadne opatrenia pre spoplatnenie emisií skleníkových plynov nezaviedli. Grafika tak môže prispieť k posunu diskusie od argumentácie typu *"Najskôr musí niečo začať robiť Čína"* k otázkam ako napríklad:

* *Aká vysoká je cena emisií v jednotlivých štátoch?*
* *Aký efekt malo zavedenie daného opatrenia na emisie a ekonomiku krajiny?*
* *Akými spôsobmi je možné ovplyvniť zavádzanie opatrení v ďalších krajinách?*
* *Je možné prepájať systémy pre obchodovanie s emisiami a zaviesť jednotnú medzinárodnú cenu, prípadne jednotnú uhlíkovú daň?*

O finančných nástrojoch na mitigáciu klimatickej zmeny podrobnejšie pojednáva [štúdia Medzinárodného menového fondu](https://www.imf.org/en/Publications/FM/Issues/2019/09/12/fiscal-monitor-october-2019), z ktorej sme preložili [infografiku](/infografiky/mitigacne-opatrenia-mmf), ktorá porovnáva jednotlivé mechanizmy na reguláciu emisií skleníkových plynov.

## Komentár: Európsky systém pre obchodovanie s emisnými povolenkami

[Európsky ETS](https://ec.europa.eu/clima/policies/ets_en) bol spustený **v roku 2005 ako prvý medzinárodný systém pre obchodovanie s emisnými povolenkami** a pokrýva 45 % emisií skleníkových plynov v EÚ, predovšetkým v sektoroch energetiky, ťažkého priemyslu a letectva. Po pilotnom testovaní bola v roku 2008 spustená druhá fáza so zníženým množstvom povoleniek, do ktorej sa tiež pripojili niektoré krajiny mimo EÚ (Island, Lichtenštajnsko a Nórsko). Množstvo povoleniek v druhej fáze bolo upravené podľa skutočných emisií, avšak ekonomická kríza v roku 2008 spôsobila prepad výroby a tým tiež prepad emisií skleníkových plynov a následne aj ceny emisných povoleniek.

Tretia fáza bola spustená v roku 2013 a priniesla niekoľko ďalších zmien – emisné povolenky sú vydávané v dražbe, maximálne množstvo povoleniek je stanovené na úrovni celej Európskej únie a došlo tiež k rozšíreniu zahrnutých sektorov. Množstvo dražených povoleniek je každý rok znížené a celkové emisie klesajú v súlade s týmto znížením. Vo štvrtej fáze, ktorá začala v roku 2021, bude množstvo povoleniek znižované rýchlejšie. **V tomto roku je množstvo emisných povoleniek o 21 % nižšie oproti roku 2005 a v roku 2030 bude množstvo povolených emisií o 43 % nižšie.** Zníženie emisií v sektoroch pokrytých európskym ETS prebieha rýchlejšie ako v ostatných sektoroch. Cenu európskych emisných povoleniek je možné nájsť pod symbolom EUA (napr. na začiatku roku 2020 bola približne 24 € za tonu CO<sub>2</sub>eq).

## Zdroj a licencia

_Tento preklad nebol vytvorený Svetovou bankou a nemal by byť považovaný za oficiálny preklad. Svetová banka nepreberá zodpovednosť za obsah ani za prípadné chyby v tomto preklade. Pôvodný zdroj: [State and Trends of Carbon Pricing 2019](https://openknowledge.worldbank.org/handle/10986/31755), World Bank, Washington, DC, Doi: 10.1596/978-1-4648-1435-8. Licencia: [CC BY 3.0 IGO](https://creativecommons.org/licenses/by/3.0/igo/)._
